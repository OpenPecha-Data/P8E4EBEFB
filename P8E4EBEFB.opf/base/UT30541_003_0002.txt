"$ ༄༅། །རྣལ་འབྱོར་གྱི་དབང་ཕྱུག་མི་ལ་བཞད་པ་རྡོ་རྗེའི་གསུང་མགུར་མཛོད་ནག་མ་ཞེས་པ་ཀརྨ་པ་རང་བྱུང་རྡོ་རྗེས་ཕྱོགས་གཅིག་ཏུ་བཀོད་པ་བཞུགས་སོ། །

༄༅། །ན་མོ་གུ་རུ། གངས་ཅན་ཁྲོད་དུ་སྐུ་འཁྲུངས་ཤིང༌། །འཇིག་རྟེན་ཆོས་ཀྱིས་མ་གོས་ལ། །ནཱ་རོ་བརྒྱུད་པས་བྱིན་བརླབས་པའི། །དཀའ་བ་སྤྱད་པའི་ངོ་མཚར་ཅན། །འགྲོ་བའི་ནད་གསོ་སྨན་པའི་མཆོག །ཉི་ཟླ་ལྟར་གྲགས་ཕྱག་གི་གནས། །མི་ལ་ཞེས་བྱར་ཡོངས་གྲགས་པའི། །རས་པ་དེ་ལ་ཕྱག་འཚལ་ལོ། །འཁོར་བར་སྙིང་པོ་མེད་པར་ཐུགས་ལ་ཤར། །ཟས་གོས་འདུན་པ་བྲལ་བས་རི་ཁྲོད་འགྲིམ། །བདེ་དྲོད་ངོ་འཕྲོད་སྲོག་རྩོལ་གནད་དུ་ཚུད། །རྗེ་བཙུན་མི་ལའི་སྐུ་ལ་ཕྱག་འཚལ་འདུད། །རྒྱལ་བ་ཁྱབ་བདག་རྡོ་རྗེ་ཐེག་པའི་གསང་བ་ལེགས་པར་གྲུབ་པ། འཕགས་པའི་ཡུལ་གྱི་བདག་ཉིད་ཆེན་པོ་འཇམ་དཔལ་བཤེས་གཉེན་གྱི་རྣམ་འཕྲུལ། བྱང་ཕྱོགས་ཁ་བ་ཅན་གྱི་ལྗོངས་ན་འདྲེན་ཟླ་ཐམས་ཅད་དང་བྲལ་བ། རྗེ་བཙུན་མི་ལ་རས་པ་ཆེན་པོ་དེ་ཉིད་ལ་ཡོན་ཏན་གཉིས་ཏེ། རིགས་དང་འབྲེལ་བ་དཀའ་བ་སྤྱད་པའི་ཡོན་ཏན་དང༌། ཏིང་ངེ་འཛིན་དང་འབྲེལ་བ་ཉམས་སུ་མྱོང་བའི་ཡོན་ཏན་ཏེ་གཉིས་སོ། །དེ་ལ་དཀའ་བ་སྤྱད་པའི་ཡོན་ཏན་ནི། སྐུ་འཁྲུངས་པའི་ཡུལ་ནི་གུང་ཐང༌། རུས་ནི་ཁྱུང་པོ། ཡབ་མི་ལ་ཤེས་རབ་རྒྱལ་མཚན། ཡུམ་ཉང་ཚ་དཀར་རྒྱན་བྱ་བ་ལ། སྲས་མིང་སྲིང་གཉིས་ཡོད་པ་ལ། རྗེ་བཙུན་ཆེན་པོའི་མཚན་ནི། ཐོས་པ་དགའ་ཞེས་བྱའོ། །རྗེ་བཙུན་ཆེན་པོ་དགུང་ལོ་བདུན་བཞེས་པའི་དུས་སུ་ཡབ་འདས་པས། ཕ་སྤུན་རྣམས་གྲོས་བྱས་ནས་ཞིང་ཁང་ནོར་རྫས་ཐམས་ཅད་འཕྲོག་སྟེ། མ་དེ་ཡི་བུ་ཕྲུག་འདི་གཉིས་ཁྱེད་རང་རྣམས་ཀྱི་ཤ་ནས་ཆད་པས། ལྟོགས་གྲིར་མི་ཤི་ཙམ་རེ་བྱིན་བྱས་པས། ཧ་ཧ་ཁྱོད་མ་སྨད་བསད་པས་མི་ཆོག་པ་ཨེ་ཡིན་ཟེར་བས། འཇིགས་ཏིང་ངེར་བཏང་ངོ༌། །དེར་བུས་རྙིང་མ་བ་གཅིག་ལ་ཡི་གེ་བསླབ། མ་སྤྲང་དུ་སོང་བ་ལ་ཉིན་གཅིག་མ་སྨད་གཉིས་མིའི་ཆང་ས་ཞིག་ཏུ་འཕྲད་པས། མ་ན་རེ། ཁོང་ཚོས་འོ་སྐོལ་མ་སྨད་ལ་འདི་འདྲ་བྱས་ཟེར་ཞིང་ངུས་པས། ངས་ནི་མི་ཐུབ་པས་ཐབས་མེད་དམ་ངུ་ཟེར་བས། མ་ན་རེ།

ཁྱེད་ཀྱིས་ཡི་གེ་ཤེས་ན་མཐུ་ཅིག་བསླབ་ན་ཟེར་བས། ངས་མཐུ་སུ་ལས་སློབ་ཅུག་བྱེད་ཟེར་བས། མ་ན་རེ། ང་ཡི་རྫོང་གཟི་དེ་རྣམས་ཕྱིང་ཁུག་ཅིག་ཏུ་བསྐུངས་ནས་ཡོད་པས། དེ་ལ་བརྒྱགས་བྱེད་ནས། གཡུང་སྟོན་པ་མཐུ་ཆེ་ཟེར་བས་དེར་འགྲོ་དགོས་ཟེར་ནས། རྫོང་གཟི་དེ་རྣམས་ཀྱི་རྟ་སེར་པོ་རྡེལ་གྲག་བྱ་བ་ཉོས་ནས། དེ་ལ་ཚོས་ཏང་བཞི་བཀལ་ནས་མཐུ་སློབ་པའི་མི་དྲུག་དང་འགྲོགས་ཏེ་སོང་བ་ལ། དབུས་གཙང་གཉིས་ན་གཡུང་སྟོན་བས་མཐུ་ཆེ་བ་མེད་ཟེར་ཏེ། དེའི་ལམ་རྒྱ་ཡོད་ཟེར་བའི་གཡེར་ཆེན་པོ་འདུག་པ་དང་དེར་སོང་བ་ན། གཡུང་སྟོན་པ་དེ་སྔགས་པ་སྐྲ་སེ་འབལ་ལེ་བ་ཞིག་འདུག་པས། རྟ་ཚོས་དང་བཅས་པ་ཕུལ་ནས། གྲོགས་ཚོ་དང་བཅས་པས་ལོ་ཅིག་ལ་བསླབས་ཏེ། དེར་གྲོགས་རྣམས་མཐུ་ལོབ་ནས་ཡར་ལ་འགྲོ་ཟེར་བ་ལ། ཐོས་པ་དགས་ང་ནི་འགྲོ་ས་ཏིག་པོ་ཅིག་མེད་ལགས་ཞུས་པས། བླ་མའི་ཞལ་ནས། ཁྱེད་སྙིང་རྗེ་བས་མི་རིགས། མཐུ་དགོས་པའི་ལུགས་སུ་འདུག་པས། ད་རུང་སྡོད་དང༌། དྲག་སྔགས་གཟའ་གདོང་དམར་ནག་བྱ་བ། གཅིག་བརྒྱུད་ཅིག་རང་ཡིན་པས་གདམ་ངག་ཅིག །ངས་བོན་པོ་རྟ་ནག་པ་བྱ་བ་ཅིག་ལ་བྱིན་ཡོད་པས་མཐུ་དྲག་ཐལ་བ་ཅིག་ཡོད་ན་དེར་འགྲོ་དགོས་གསུངས་པས། དེ་ལ་འབུལ་བ་མེད་པས་ཨེ་གནང་ཞུས་པས། འབུལ་བ་ཁྱེད་ཀྱི་རྟ་འདྲ་ཁྱེར་ཡང་མི་སྟེར། ངའི་རྟ་དཀར་པོ་སྟོང་ལ་གྲགས་བྱ་བ་འདི་ཁྱེར་གསུངས་ཏེ། ཁོང་རང་གི་བུ་ལ་སྣ་ཁྲིད་བཅོལ་ནས་བཏང་བས། གཡུང་སྟོན་གྱི་སྲས་པོས་དེའི་རྒྱུ་མཚན་རྣམས་ཞིབ་ཏུ་བཤད་པས། འཇང་རྟ་ནག་གི་བོན་པོ་ལྷ་རྗེ་གནུབ་ཆུང་བྱ་བ་དེ་ན་རེ། ཁོང་ལ་མཐུ་དགོས་པར་འདུག་གསུངས་ཏེ། དེར་བོན་པོའི་བུ་གཅིག་དང༌། ཐོས་པ་དགའ་གཉིས་ལ་མཐུ་བསླབ་ནས་མཚམས་བྱས་པས། ལོ་གསུམ་ནས་འགྲུབ་རྒྱུ་ལ་མི་ལ་སྙིང་རུས་ཆེ་བས་ཟླ་བ་གསུམ་ནས་གྲུབ་པས། སེང་ལྡེང་གི་ཕུར་པ་ཅིག་ཡོད་པ་དེ། རྐང་མགྱོགས་གཅིག་ལ་བསྐུར་ནས། འདི་ངའི་མ་ཡི་ལག་ཏུ་གཏོད་ལ། ངའི་ཕ་སྤུན་ཚོའི་མཁར་དེ་ལ་ཚད་ཚད་ཅིག་གྱིས་ལ་ཡར་མགྱོགས་པར་སྐུར་བྱས་པས།

མ་སྙིང་ན་བས། མཁར་ལ་རྒྱག་སྟངས་མང་དུ་བྱས་པས། ཁོལ་མོ་གཅིག་གིས་མཐོང་བས། སྡིག་པ་གླང་ཤད་ཙམ་ཞིག་གིས་མཁར་གྱི་ཀ་བ་འཐེན་པ་མཐོང་ཙ་ན། མི་ལའི་ཁུ་བོའི་མནའ་མ་ཞིག་བླངས་པའི་ས་ན། མས་མཁར་ཁང་ལ་ཡང་ཕུར་པས་རྒྱག་སྟངས་མང་དུ་བྱས་པས། ཕྱི་མི་གྱེས། ནང་མི་གྱེས་པ་མཁར་གྱི་ཀ་བ་ཆགས་པས་འགྱེལ་ཏེ། ཨ་ནེ་གཅིག་པུ་ལུས། དེར་མས་བརྒྱགས་གསེར་སྲང་གང་བཙལ་ནས། མི་བང་ཆེན་པ་གཅིག་གིས་ཕྱིང་པ་དུམ་བུའི་རྒྱབ་ཏུ་མ་མཐོང་བར་བཙེམས་ཏེ། དེའི་སྟེང་དུ་ལྷན་ཐིག་ནག་པོ་བྱས་ནས། ཡི་གེའི་ནང་དུ་ཁྱོད་ཀྱིས་མཐུ་ཆེན་ཆེན་པོ་བྱུང་ཡོད་པས་ལོ་ཁ་ཡལ་ལ་ཡུལ་དུ་མ་འོང༌། བརྒྱགས་མེད་ན་རི་ཆེན་པོའི་ནུབ་ཕྱོགས་སྤྲིན་ནག་པོའི་འོག་ཏུ་ཞིབ་པུར་ལྟོས་དང་བརྒྱག་ཡོད་ཟེར་བ་ཅིག་འདུག་པ་ལ། ཡེ་ནས་མ་ཤེས་པས། བོན་པོའི་ཇོ་མོས་ཤེས་ཏེ། ཁྱོད་ཀྱི་མ་ལུ་གྲུང་མོ་ཞིག་ཡོད་འདུག་ཟེར་རོ། །དེར་ཡུལ་མི་ཚོས་འདི་འདྲ་བ་མཐུ་བྱུང་བས། བསད་བསད་ན་མིན་པ་ཡུལ་ཕུང་ཟེར་བས། ཡང་ཡི་གེ་བསྐུར་ནས། ད་ང་ལ་བསམ་ངན་འཛིན་པ་ཙམ་བྱུང་ནའང་འདི་འདྲ་བྱེད་པ་ཡིན་ཟེར་ནས། བོན་པོའི་བུ་དང་གཉིས་ཀྱི་སེར་བ་བསྒྲུབས་ནས་ཕབ་པས། ཁོང་ལ་ངན་ལབ་བྱེད་པ་ཚོ་ལ་སེར་བས་བགོས་འགྲིམ་བྱས་པས་ངན་ཡང་ལབ་མི་ནུས་པ་རེད་དོ། །དེར་སེར་བ་ངན་ལང་ལ་སོང་ནས་ཡུལ་ཐམས་ཅད་དུ་སེར་བ་བབས་པས་དོན་མེད་པའི་ཞིང་དང་ཁང་པ་མང་པོ་ཁྱེར་ཏེ། བྲ་བྱི་བྱ་བྱིལ་མང་པོ་ཤི་བས་ཡུལ་མི་ཐམས་ཅད་སྙིང་ན་བས། སེར་བ་འབེབས་མཁན་འཚོལ་དུ་སོང་བ་ལ། གཡུང་སྟོན་གྱིས་གཡོག་པོ་སྟོབས་གྱད་ལས་ཆེ་བ། བང་རྟ་ལས་མགྱོགས་པ་གཅིག་ཡོད་པ་དེས། རལ་གྲི་བཏོན་ནས། ང་མི་ལ་ཐོས་པ་དགའ་ཡིན་ད་ཤོག་ཟློས་ཤིང་དེད་པས། གཅིག་གིས་ཀྱང་འཇུ་མ་ཕོད་པར་བྲོས་སོང་སྟེ། དེའི་ཤུལ་དུ་གཡུང་སྟོན་གྱི་བུ་དང་མི་ལ་གཉིས་ལྐོག་ཏུ་བྲོས་འོང་བས་གཡུང་སྟོན་གྱི་དྲུང་དུ་སླེབས་ཙ། སེར་བ་ལྟ་ཕེབ་སྟེ་སེམས་ཅན་མང་པོ་ཤི་ནས་མ་བཟང་གསུངས།

དེར་ཨ་ཁུ་མཐུ་ཆེ་ཟེར་བའི་གཡེར་ཆེན་པོ་བྱུང་སྟེ། རང་རྩིས་ཆེན་པོ་ཡང་སྐྱེས་ནས་ཡོད་པ་ལ། ཉིན་གཅིག་གཡུང་སྟོན་དྲུང་དུ་མཇལ་དུ་སོང་ཙ། གཡུང་སྟོན་པ་གཡུང་སྟོན་གསུངས་ནས་བཤུམས་ཤིང་འདུག་པས། སློབ་དཔོན་ཅི་ལགས་ཞུས་པས། ཁོ་ད་བཟང་པོ་མ་བྱས། ཕུ་ན་ཡང་མི་མང་པོ་ཤི་ཟེར། མདའ་ན་ཡང་མི་མང་པོ་ཤི་ཟེར། འདི་ན་ཡང་མི་མང་པོ་ཤི་ཞིང་འདུག་གསུངས། མི་ཤི་བས་གཟོད་བཤུམ་དུ་མི་རུང་ཞུས་པས། ཁོ་དེ་ངེད་རང་གཉིས་ཀྱང་འཆི་བ་ཡིན་པས་ང་རང་ལ་སྡིག་པ་ཆེན་པོ་ཡོད་པའི་སྟེང་དུ། ཁྱེད་ལ་ཡང་སྡིག་པ་རྔམས་པོ་ཆེ་བྱེད་དུ་བཅུག་པས། ད་འོ་སྐོལ་གཉིས་འགྲོ་ས་དམྱལ་བ་མིན་པ་མེད་པས། ང་ཤིན་ཏུ་འཇིགས་ཤིང་འགྱོད་པས་ངུས་པ་ཡིན་གསུངས་པས། སྙིང་མི་དགའ་ཕྱེད་དེ་བཏང་བས། སློབ་དཔོན་ངེས་པར་བདེན་ལགས་སམ་ཞུས་པས། ད་ཁྱོད་རང་བོན་པོ་ལ་ཡང་དྲིས་དང་གསུངས་པས། བོན་པོའི་རྩར་སོང་ཙ། བོན་པོ་ཡང་ངུ་ཤིང་འདུག་པས་ཅི་ལགས་ཞུས་པས། གཡུང་སྟོན་གིས་གསུངས་པས། བློ་མ་བདེ་བར་གཡུང་སྟོན་གྱིས་དྲུང་དུ་སོང་ནས། ད་ཅི་གྲག་ལགས་ཞུས་པས། ད་ཁྱོད་སྙིང་རུས་ཅན་ཞིག་འདུག་པས་ཆོས་ཤིག་ཨེ་ནུས་རེམ་གསུངས་པས། ཆོས་ལ་སུ་གྲག་ཅི་ལྟར་བྱེད་ཞུས་པས། རོང་སྟོན་ལྷ་དགའ་རྫོགས་པ་ཆེན་པོ་ལ་མཁས་པས་དེར་སོང་དང་ངས་བརྒྱགས་བསྐུར་བྱས་པས། རོང་སྟོན་གྱི་ཞལ་ནས་ཁྱོད་འོང་བ་ལེགས། ད་མ་ནོར་བའི་གདམ་ངག་སྡིག་པོ་ཆེ་བཙན་ཐབས་སུ་སངས་རྒྱས་པའི་ཆོས་རྫོགས་པ་ཆེན་པོ་བྱ་བ། རྩ་བ་ཨོ་ཐོ་ལོག །རྩེ་མོ་བྱུང་རྒྱལ། སྡོང་པོ་འདབ་རྒྱས། ནང་ཐོས་པས་ནང་སངས་རྒྱས། ནུབ་ཐོས་པས་ནུབ་སངས་རྒྱ་བའི་ཆོས་ཡོད་གསུངས་པས་བློ་བདེ་གཅིག་བྱུང༌། རྫོགས་ཆེན་ཞུས་སྒོམ་ཞིང་ཡོད་ཙ། ཉིན་མཚན་མེད་པར་སྐད་ཅིག་ཀྱང་མ་ཡེངས་པར་སྙིང་རུས་ཆེན་པོ་བྱེད་པ་ལ་བླ་མས་གཟིགས་པས། བླ་མ་འཇིགས་འུབ་བེ་སོང་སྟེ། ག་རེ་འདི་སྙིང་རུས་ཅན་འདི་འདྲ་ཞིག་འདུག་པས་གེགས་འདྲ་བྱུང་ན་ཡང་ཐབས་མེད་པས་ལར་ཡང་དད་པ་ཅན་ཞིག་འདུག་དགོངས་ཏེ།

ཉིན་གཅིག་ཡིད་ལ་མེད་པར་ཁོ་དེ་འདིར་ཤོག་དང་གསུངས། ང་ཡི་ཆོས་རྫོགས་པ་ཆེན་པོ་འདི་ཡང་ལྟ་བ་མཐོ་བ་ནམ་མཁའ་དང་འདྲ་སྟེ། བསྒོམ་པ་ཉམས་མྱོང་གི་རྩིས་མ་ཟིན། སྤྱོད་པ་ལ་ཐབས་ནག་དགུ་སྡུག་པ་ཅིག་འདུག་པས་ང་རང་ཡང་ཡིད་ཆེས་རྒྱུ་གཅིག་མེད་པས། ཇོ་མོ་ཁྲོ་གཉེར་མའི་བཟླས་པ་ལ་འབད་ཅིང་ཡོད་པ་ཡིན་ཏེ། ལྷོ་གངས་པ་ཁྱེར་གྱི་ཁ་ཕུག་ན་ལྷོ་བྲག་མར་པ་བྱ་བ་ལ་ཐབས་ལམ་ཟབ་མོའི་ཆོས། ཁྱོད་ཡིད་ཆེས་ཤིང་བློ་ཁེལ་པ་ཅི་ཡོད་ཟེར་བས་དེར་སོང་ན་གསུང་པས། ཡིད་མ་ཆེས་ཏིང་ངེ་སོང་སྟེ། ཨ་ཐོ་སློབ་དཔོན་ཁོང་རང་ཡིད་མ་ཆེས་པའི་ཆོས་ལ། ངས་ཉམས་ལེན་བྱས་ཀྱང་མི་ཕན་བསམ་པ་གཅིག་བྱུང་བ་དང༌། མར་པ་ཁོང་རྟེན་འབྲེལ་ལུས་ལ་བསྒྲིགས་པས་རྟོགས་པ་སེམས་ལ་འཆར་བ་ཅིག་ཡོད། ཁྱོད་ཐེ་ཚོམ་མེད་པར་དེར་སོང་གསུངས་པས། འོ་ན་ཅི་ལྟར་བྱེད་ལགས་ཞུས་པས། ངས་གྲོ་ཕྱེ་བསྐུར་ཙ་སོང་བས་གྲགས་གསུངས། དེར་གྲོ་ཕྱེ་ཡ་གང་གི་སྟེང་དུ་རྫོགས་པ་ཆེན་པོའི་པོ་ཏི་བཞག་ནས་སོང་བས། ཆུ་ཁ་ཞིག་ཏུ་ལྷམ་ཕུད་ནས་པོ་ཏིའི་སྟེང་དུ་ཡིད་ལ་མེད་པར་བཞག་ནས་འགྲོ་ཞིང་ཡོད་ཙ། ལམ་དུ་བུ་ཆུང་འགའ་དང་འཕྲད་པས་ཁྱོད་ཆོས་ཀྱི་སྟེང་དུ་ལྷམ་ཁུར་ནས་ཅི་ཡིན་ཟེར་བས། སྐྱེངས་ཏིང་ངེར་བྱུང་སྟེ་ང་ཐག་རིང་པོ་ནས་ཡོང་བ་དབང་པོ་མེད་པས་ལེན་གསུངས་པས། ད་གར་འགྲོ་ཟེར་བས། ང་ལྷོ་བྲག་མར་པའི་དྲུང་དུ་ཆོས་ཞུ་བ་ལ་འགྲོ་བས་གར་བཞུགས་ཨེ་ཤེས་དྲིས་པས། མི་ཤེས་ཟེར། གཅིག་ན་རེ་ངས་ཤེས་ཟེར། ཧ་ཧ་སུ་ཡིན་པར་འདུག་ཙ། ཨ་ཁུ་བློ་གྲོས་ལ་ཟེར་བ་ཡིན་སྐད་དོ། །དེ་ནས་བུ་ཚ་དེ་རྣམས་ཀྱིས་བསླབ་པའི་ལམ་ཞིག་ལ་འོང་ཞིང་ཡོད་ཙ། ས་སྐྱག་ཅིག་གི་སྟེང་དུ་སྔགས་པ་རྒད་པོ་སྐྲ་སེ་འབའ་ལེ་བ་ཞིག་གིས་འཕྲུ་རྐོ་ཞིང་འདུག་པས། དེ་ལ་མར་པ་གར་ཡོད་དྲིས་པས། ཁྱོད་རང་ད་རུང་འཕྲད་པ་མེད། ཅི་དོན་ཟེར་བས། ངས་ཆོས་ཞུ་བ་ཡིན་བྱས་པས། ཨེ་ཨེ། །ཆོས་ཁྱོད་འདྲ་བས་ཐོབ་པ་ཞིག་མེད།

འབུལ་བ་མང་པོ་དགོས་པས་དཀའ་ཟེར། འོ་ན་ཅི་ལྟར་བྱེད་གར་བཞུགས་དྲིས་པས། གར་བཞུགས་ང་མིན་པ་གཅིག་གིས་ཀྱང་མི་ཤེས། ད་ཁྱོད་རང་ང་ཡིས་ས་རྐོ་འཕྲོ་འདི་རྐོས་དང༌། ངས་ལྟ་ནས་འོང་གསུང་ནས་ས་ལ་རི་མོ་ཞིག་མཛད་ནས་འདི་སྐད་གསུངས། བླ་མ་དམ་པའི་མན་ངག་གནད། །རྩ་ཁམས་དབུ་མས་བསྡུས་བྱས་ཏེ། །ཉོན་མོངས་ཐལ་བ་འདུལ་ལགས་ན། །འབྲས་བུ་མྱུར་དུ་སྨིན་ཏེ་མཆི། །ཞེས་གསུངས་པས་མི་ལས་མ་གོ་སྐད། མི་ལས་ས་དེ་མྱུར་དུ་རྐོས་པ་ལ་གཟིགས་ཏེ། བླ་མ་མགུ་ནས་རྣལ་འབྱོར་པ་ལས་འོང་བ་ཅིག་འདུག་གསུངས། ཡང་ས་ལ་རི་མོ་ཞིག་མཛད་ནས། འདི་རྐོས་དང་འཕྲིན་བྱ་གསུངས་ནས། བརྒྱུད་ལྡན་བླ་མའི་བྱིན་བརླབ་ཀྱིས། །སེམས་ཉིད་ལྷུག་པ་ངོ་བོར་གནས། །དྲན་པས་ཐལ་བ་འདུལ་ལགས་ན། །སྟོན་ཐོག་འབྲས་བུ་མྱུར་དུ་སྨིན། །ཅེས་གསུངས་པ་ལ། མི་ལའི་བསམ་པ་ལ། མི་རྒན་ཁ་བླས་བྱེད་པ་ཅིག་འདུག་བསམ་པ་བྱུང་སྐད། ཁོང་གིས་ས་དེ་འབད་ནས་བརྐོས་པ་ལ་གཟིགས་ནས། རྣལ་འབྱོར་པ་ལས་ནང་བ་གཅིག་འདུག་གསུངས་ནས་མཉེས་སྐད། དེ་ནས་བླ་མས་བོང་བའི་གསེབ་ནས་ཆང་རྫིས་ཀོ་གང་བྱུང་ནས། ཁོ་རང་ཐོག་ཅིག་གསོལ། དེ་འཕྲོ་མི་ལ་ལ་གནང་བ་སྐོམ་པས་གསོལ་བ་ངོམ་ཚད་ཅིག་བྱུང་སྟེ། ཡང་བླ་མས་ཚིག་བཅད་གསུངས་པ་ནི། བདེ་བ་ཆེན་པོ་ཆང་གི་ངོམ། །ཡང་དག་དོན་ཆེན་གསང་བ་འདིས། །ཡང་དག་གི་ཐལ་བ་འདུལ་ལགས་ན། །འབྲས་བུ་མྱུར་དུ་སྨིན་ཏེ་མཆི། །ཞེས་གསུངས་པས། མི་ལས་ཆོས་ཚིག་ཏུ་འདུག་པ་མ་གོ་སྐད། དེའི་དུས་སུ་མར་པས་མི་ལ་རས་པ་ལ་ཕྱག་རྒྱ་ཆེན་པོ་དབང་པོ་རབ་འབྲིང་ཐ་མ་གསུམ་དུ་ངོ་སྤྲད་པར་འདུག་སྟེ་མ་གོ་བར་འདུག །ས་ལ་རི་མོ་གཉིས་མཛད་པ་ནི་ཞབས་ཏོག་དཀའ་བླས་ཀྱི་དཀའ་བ་དང་གཅིག །སྒོམ་བརྒྱགས་ཉོན་མོངས་ཀྱི་དཀའ་བ་དང་གཉིས། དེའི་རྗེས་ཆང་བླུད་པ་ནི། དངོས་གྲུབ་ཉམས་རྟོགས་གློ་བུར་ཤུགས་འབྱུང་དུ་སྐྱེ་བའི་བརྡ་དང་གསུམ་ཡིན་པར་འདུག་གོ །དོ་ནུབ་ཙ་ཐོན་ཏེ་བྱུང་སྟེ།

ད་ཁྱོད་རང་གི་རྩམ་པ་དེ་ལ་གྲོ་གྱིས་དང་སྐྱིན་སྟེར་ཟེར་ཏེ། ད་ཁྱོད་རེམ་པ་ཅིག་འདུག་པས་ང་ཡི་ས་རྐོས་དང༌། ངས་གླ་ལ་གསེར་དངུལ་དུམ་པ་ཅིག་སྟེར་ཟེར་ཏེ། དེ་ལ་ཕྱག་རྟེན་བྱེད་ནས་མཇལ་ཟེར་ནས་སོང་སྟེ། ས་ཟླ་བ་གཅིག་ལ་བརྐོས་ནས་གླ་འོང་དུ་རེ་བ་ལ། ཉིན་ཅིག་ཡིད་ལ་མེད་པར་བླ་མ་དང་མཇལ་ན་ད་ཤོག་ཟེར་བའི་མི་བཞི་བཏང་བྱུང་བས། སྔགས་པ་དེས་ང་ཡི་ཕྱག་རྟེན་རྒྱུའི་གསེར་དུམ་པ་ཅིག་འོང་བ་དེ་བསྒུག་ན་བྱས་ཙ། ནམ་ཡིན་ཡིན་ལ་བླ་མ་དེ་མཇལ་ས་ཡོད་པ་མིན། མཇལ་ན་ད་འདོང་ཟེར་བས་སོང་སྟེ། ཁོང་དང་ལྷན་ཅིག་འགྲོགས་པའི་སྔགས་པ་དེ་ལ་མི་རྣམས་ཀྱིས་ཕྱག་འཚལ་ཞིང་འདུག་པས། ཁོང་སྐྱེངས་པ་ཞིག་བྱུང་བས་ཆོ་ངེ་ལུས་པ་ལ། བླ་མའི་ཞལ་ནས་ངས་འཇིག་རྟེན་གྱི་བྱ་བ་མ་ཐེངས་པས་ཐམས་ཅད་འདི་ལྟར་རེད་པ་ཡིན། ཁྱོད་ཀྱི་བླ་མ་གྲོས་ལེ་ཡང་ང་ཡིན། ཐེ་ཚོམ་མ་ཟ་པར་ཕྱག་གྱིས་གསུང༌། དེར་ཕྱག་ཕུལ་ཏེ་ཞབས་ལ་འཇུས་ནས། བླ་མ་དམ་པ་ལགས་ལུས་ངག་ཡིད་གསུམ་འབུལ། ལྟོ་གོས་ཆོས་གསུམ་ཞུ་ཞུས་པས། གསུམ་ཀ་མི་འོང་གང་ཡིན་པ་གཅིག་སྟེར་བས་ཁྱོད་རང་འདོམ་གསུངས་པས། ཁོང་གི་བསམ་མནོ་བཏང་བས། ད་འོ་ན་ཆོས་རང་ཅིག་ཐུགས་ལ་ཐོགས་ཞུས་པས། དེ་བཞིན་བྱ་ཁྱོད་ཀྱིས་ལུས་ངག་ཡིད་གསུམ་ངས་དབང་བ་ཡིན། པོ་ཏི་དེ་ང་ཡི་ལྷ་ཁང་དུ་མ་འཁྱེར། ང་ཡི་ལྷ་ལ་ཆམ་པ་འོང་གསུང་པས། འདི་ལ་རྩིས་ཆུང་ཟིན་བསམ་པས་འཆོལ་བར་བཞག་གོ །དེ་ནས་བསོད་སྙོམས་བྱེད་ནས་ཆོས་ཞུ་བསམ་ཙ། ཐོག་འཇམ་པ་རེད་གསུངས་ནས་བཀྱོན་ཏེ། ད་ཆོས་ཨེ་འོང་བསམ་ཙ། མཁར་ལས་བྱེད་གསུངས་ཏེ། མཁར་ལས་དང་འཕྲུ་རྐོ་བ་དང་ཇོ་མོའི་ཕྱེ་ཆུ་ཤིང་གསུམ་ལ་སོགས་པའི་གཡོག་རང་བྱེད་ལ་ཐུག་སྟེ། ཇོ་མོའི་ཐུགས་ཟིན་པར་བྱུང་ཡང༌། བླ་མ་མཉེས་པའི་ཚུལ་མ་རེག་ཅིང༌། མཁར་ལས་ཀྱི་ས་རྡོ་བསྐྱབ་བསྐྱས་པས་རྒྱབ་ཏུ་སྒལ་པ་ཆེན་པོ་བྱུང་བས། ཇོ་མོས་ཞག་འགའ་ངལ་གསོ་བཅུག་ནས་མི་ལ་སྒལ་པ་འོང་བ་ཚོར་མ་མྱོང་ཞུས་པས།

ཁྱོད་མ་ཚོར་བའི་ལས་ལ་འཚམ་པ་མེད། སྒལ་ཁར་ཅིག་བྱས་པས་ཆོག་གསུངས་ཏེ། ཆོས་མ་གནང་བར་ཉིན་མཚན་མེད་པར་རྡོ་ཁུར་བས་དབང་པོ་མེད། འཁྱེར་ལ་ཁད་དུ་སོང་བ་ལ། ལན་གཅིག་མི་མང་པོས་དབང་བསྐུར་ཞུ་ཟེར་ཞིང་འཚོགས་པར་འདུག་པས། བདག་ལ་ཡང་འདི་རྣམས་ཀྱི་ཟླ་ལ་དབང་ཅིག་ཐུགས་ལ་ཐོགས་ཞུས་པས། ཁྱོད་ལ་དབང་ཁྲལ་ཨེ་ཡོད་གསུངས་པས། ཇོ་མོའི་རྩར་སོང་བས་མར་ཅུང་ཞིག་བསྐུར་བ་དེ་ཁྱེར་ནས་བདག་གི་དབང་ཁྲལ་འདི་ལགས་ཞུས་པས། འདི་ཁྱོད་ལ་གང་ནས་བྱུང་གསུངས། འདི་ཇོ་མོས་གནང་བ་ཡིན་ཞུས་པས། འདི་ང་རང་གི་མར་དུ་འདུག་པས། ཁྱོད་ཀྱི་དབང་ཁྲལ་མི་འོང་གསུང་ནས་མ་གནང་བ་དང༌། ཡིད་རྡིང་བ་ཅིག་བྱུང༌། ཇོ་མོའི་རྩར་སོང་བས། སློབ་དཔོན་ཅི་དགོངས་མི་ཤེས་པས་ཁྱོད་ཡིད་མ་ཆད་གསུངས་པས། བདེན་བསམ་ཡང་མཁར་ལེན་གྱི་ས་རྡོ་རང་བསྐྱས་བསྐྱས་པས། དུབ་ཅིང་ངལ་གསོས་ཙ་དབང་པོ་ཤོར་ལ་ཁད་བྱུང་སྟེ། དང་པོ་མཁར་ཟླ་གམ་ཅིག་བརྩེགས། དེ་ནས་ང་འཁྲུལ་ཟིན་ཤིག་གསུངས། དེ་ནས་ལྷོ་ཕྱོགས་སུ་སོག་ཀ་གཅིག་བརྩིགས། ཡང་འཁྲུལ་ཟིན་ཤིག་གསུངས་ཏེ། ས་ཚོའང་སའི་མལ། རྡོ་ཚོ་ཡང་རྡོ་ཡི་མལ་དུ་ཕར་ལ་སྐྱེལ་དུ་བཅུག །དེ་ནས་ནུབ་ཕྱོགས་སུ་མཁར་ཟླུམ་པོ་ཅིག་བརྩིགས་ཏེ། འདི་ཡང་ཁྱི་ཚང་འདྲ་བ་གཅིག་འདུག །སྔགས་པའི་མཁར་དེ་གྲུ་གསུམ་པ་གཅིག་དགོས་པ་ཡིན་གསུངས་ཏེ། བྱང་དུ་མཁར་གྲུ་གསུམ་པ་གཅིག་བརྩིགས་ཏེ། དེའི་དུས་སུ་བདག་མེད་མས། དགྱེས་པ་རྡོ་རྗེ་ཡབ་ཡུམ་གྱི་དབང་ཟབ་མོ་ཆེ་ཡོད་ཟེར་ཞིང༌། མི་མང་པོ་འཚོགས་ཤིང་འདུག་པ་ད་རེས་ང་ལ་ཡང་གནང་བར་ཞུ་ཞུས་པས། ཁྱོད་ལ་འབུལ་བ་ཨེ་ཡོད། འབུལ་བ་མེད་པར་སྟེར་ཐབས་མེད་གསུངས་པས། ཇོ་མོ་ལ་ཞུས་པར་གཡུ་བཟང་པོ་ཞིག་བྱིན་པ་དེ་ཁྱེར་སོང་སྟེ་འདི་ཁྱོད་ལ་གང་ནས་བྱུང་གསུངས་པས། ང་ལ་ཇོ་མོའི་ལས་བྱས་པའི་གླ་ལ་བྱིན་པ་ཡིན་ཞུས་པས། ཇོ་མོའི་གཡུ་ལ་ཇོ་མོ་རང་ཡང་ང་རང་གི་དབང་བ་ལ། རང་གི་ནོར་གྱིས་ང་ཡི་འབུལ་བ་མི་འོང༌།

ལར་ཡང་ཁྱོད་ཀྱི་ལུས་ངག་ཡིད་གསུམ་ང་ལ་ཕུལ་བས་གླ་སྟེར་ཐབས་མེད་གསུངས་པས་ཡིད་ཆད་དེ་འགྲོ་དགོས་པར་འདུག་བསམ་པ་བྱུང་ནས། ཇོ་མོ་ལ་ཞུས་པས། ཇོ་མོས་ལྷན་ཅིག་སྐྱེས་སྦྱོར་ཞིག་གནང་བས་སེམས་ལ་ཕན་པ་ཙམ་བྱུང༌། དེ་ནས་མཁར་ལས་བྱེད་ཅིང་ཡོད་པ་ལ། ཇག་པ་འོང་ནས། བླ་མའི་འབུལ་བ་སྐྱེལ་བ་བཅོམ་ནས། ཁྱོད་ཀྱི་འདི་ལ་སེར་བ་ཞིག་ཕོབ་དང་ངས་གདམ་ངག་སྟེར་གསུངས་པས། སེར་བ་ཕབ་པས་ཇག་པའི་ཡུལ་མཁར་ཡོད་པ་བཤིག །ཇག་པ་ཤི་བས་གདམ་ངག་གནང་བར་ཞུ་ཞུས་པས། མི་བསད་པའི་རྔན་དུ་གདམ་ངག་སྟེར་དུ་མི་རུང་བས། འོ་ན་ད་དེ་ང་རང་ཡང་འགྲོ་ཞུས་པས། ད་སོང་གསུངས། ཇོ་མོས་ཡང་བླ་མ་ལ་ཞུས་ཏེ། འདིས་ལས་དང་མཐུ་དང་འོ་སྐོལ་ལ་ཕན་པ་འདི་ཙམ་ཞིག་བཏག་ཙ། འདི་ལ་གདམས་ངག་མི་སྟེར་བར་སློབ་དཔོན་ཁྲེལ་མེད་བྱེད་པ་ཨེ་ལགས་ཞུས་པས། ཁོའི་ལུས་ངག་ཡིད་གསུམ་ང་ལ་ཕུལ་ནས་ཡོད་པས། སོང་ཡང་སྐྱིད་མོ་ཨེའུ་འོང་གསུངས་པས། ཇོ་མོས་སློབ་དཔོན་ཁྲེལ་མེད་རེད་བྱེད་པ་རེད་ཟེར་ནས། གྲོ་ཕྱེ་གྲོ་མིག་དང་བཅས་བྱིན་ནས་བཏང་ཙ། དེ་ནུབ་བྲག་ཞིག་གི་རྩ་བར་བསྡད་ནས་ཉལ་ཙ། ཁ་བ་འདོམ་པ་གང་བབ་ནས་འདུག་པས། ཚ་བ་གཅིག་བྱེད་པའི་མེ་ཤིང་དང༌། སྒྱིད་པུ་འཚོལ་བ་དང་ཀ་རེ་ཀོ་རེ་མང་པོ་བྱས་པས། ཚ་བ་ཚར་ཚ་རྗེས་ཀྱིས་གང་ནས་འདུག་པས་བསམ་མནོ་མང་དུ་སྐྱེས་ཏེ། ང་གཅིག་པུ་ཡིན་རྩམ་པ་ནི་བཏགས་པ་ཡོད་པ་ལ། ད་ནང་ཚ་བ་ཅིག་བྱས་པ་ལ་རྗེས་འདི་ཀ་ཙམ་ཞིག་བྱུང་བས། དེ་སྔའི་ལས་དེ་རྣམས་ཀྱི་ཕྱེད་བླ་མའི་ལས་ཡིན་ཡང༌། ཕྱེད་ང་རང་གི་ཟ་མའི་གཡོག་རེད། བླ་མ་དེའི་ཐུགས་ལ་མ་བཏགས་ཀྱང༌། ཇོ་མོ་དེས་ཐང་ཆད་པའི་དུས་སུ། ཟས་བྱ་ན་ཅན་འགྲངས་པ་རེ། སྐོམ་ཟ་བ་རེ་འཕྲོད་པས་དེ་བས་དྲིན་ཆེ། འགྲོ་ས་ཏིག་པོ་ཅིག་ཀྱང་མེད། བླ་མ་ཡང་འདི་འདྲའི་གདམ་ངག་ཡོད་པ་ཡང་མ་ཚོར་བསམ་པ་བྱུང་བས། ཁ་བ་ལས་མ་ཐོན་པ་དང་ལོག་ནས་འོང་སྟེ། ཇོ་མོ་ཤིན་ཏུ་དགའ་བར་བྱུང་བ། ཁྱོད་འོང་བ་ལེགས།

བླ་མས་ཀྱང་ཡུན་རིང་ན་གདམས་ངག་ཨེ་གནང་ཟེར་ཏེ། ཇོ་མོས་བླ་མ་ལ་མཐུ་ཆེན་གྱིས་འོ་སྐོལ་བློས་མ་ཐེངས་ནས་འོང་འདུག་པས། གདམ་ངག་གནང་བར་ཞུ་ཞུས་པས། འོ་སྐོལ་བློས་མ་ཐེངས་པ་མིན། ཁོ་རང་བློས་མ་ཐེངས་པ་ཡིན། ད་ང་ཡི་མཁར་བརྩིགས་རོགས་གྱིས་དང་གདམས་ངག་སླ་ནས་འོང་གསུངས། ད་མཁར་ཅི་འདྲ་ཞིག་བརྩིགས་ཞུས་པས། མཁར་གྲུ་གསུམ་པ་འདི་ཧོམ་ཁུང་དང་འདྲ་བར་འདུག་པས་མི་འཐད་པར་གདའ། ད་ཟུར་བཞི་ལོགས་བརྒྱད་རྩེ་མོ་རིན་ཆེན་འབར་བ་འདྲ་བ་ཞིག་རྩིགས་གསུང་པས། དེ་འདྲ་བ་ཞིག་བརྩིགས་ཤིང་ཡོད་ཙ། གཉལ་པའི་འབུལ་སྐྱེལ་པ་རྣམས་ལྷོ་སྨད་པའི་ཇག་པས་བཅོམ་པས། ད་འདི་ལ་སེར་བ་ཞིག་ཕོབ་དང་སྡིག་པས་མི་གནོད་པའི་གདམས་ངག་ང་ལ་ཡོད་པས་མྱུར་དུ་སྟེར་གསུངས་པས། དེ་མི་གསུང་བར་ཞུ། ངས་སྡིག་པ་ལ་ཨེ་ཕན་བསམ་ཞིང་ཆོས་ཤིག་ཞུ་རུ་འོང་བ་ལགས་ཞུས་པས། ཇོ་མོ་ན་རེ། ད་རེས་གཞན་དང་མི་འདྲ་ཁག་ཆེ་བས་སེར་བ་ཕོབ་ཟེར་བས། ཇོ་མོའི་ངོ་མ་ཆོག་པས་སེར་བ་ཕབ་སྟེ། ཆོས་གནང་དུ་མ་ཉན་པས། མཐུ་ཆེན་ངུས་ཏེ། ང་སྡིག་པ་ཆེ་བས་ཆོས་ཤིག་ཨེ་ཐོབ་ལ་འོང་ཙ། དམྱལ་བར་འགྲོ་བ་ལ་གཏིང་ཨེ་ཟབ་ལྟ་བ་འདྲ་བ་ཞིག་བྱུང་བས། ད་ལས་ངན་ཆེན་པོ་ཅིག་གིས་ཟིན་པས་གཞན་ཞིག་ཏུ་སྡིག་སྦྱོང་ལ་འགྲོ་ཞུས་པས། གཞན་དུ་སོང་བས་སྡིག་པ་མི་འདག །སྡིག་པ་ཨེ་འདག་བསམ་ན། ང་ཡི་མཁར་ཆེ་བ་འདི་བརྩིག་རོགས་གྱིས་དང༌། གཞན་དུ་འགྲོ་ས་ཡང་མེད། སོང་ཡང་མི་དགའ་གསུངས་པས། ཇོ་མོ་ན་རེ། སློབ་དཔོན་གྱིས་ཁྱོད་ལ་ཁྲེལ་མེད་ཅིག་བྱེད་པར་འདུག་པས། འགྲོ་ས་བཟང་པོ་ཞིག་ཡོད་གསུང་ནས། ནཱ་རོའི་ཕྱག་འཕྲེང༌། དབུ་སྐྲ། ན་བཟའ་རྣམ་སྙིང་རྗེ་བར་བྱུང་བས་བསྐུར་ཏེ། བླ་མ་ལ་ཆང་གཅིག་ལ་གཅིག་རྒྱབ་བྱས་ནས་དྲངས་ཏེ། བད་པ་དང་མ་ཚོར་བར་རྔོག་སྟོན་པ་ཅན་དུ་བསླབ་ནས་བཏང་ངོ༌། །དེ་ནས་བླ་མ་ཆང་དངས་པ་དང༌། ང་ཡི་བུ་མཐུ་ཆེ་གར་སོང་གསུངས་པ་ལ། འོ་སྐོལ་གྱི་ཁྲེལ་མེད་བྱས་པས་ཚེ་མ་ཕྱིན་ཏེ་སྤྲང་དུ་སོང་བྱས་པས།

ཨེ་ཨེ་གསུངས་ཏེ་སྤྱན་ཟིམ་མེ་ལན་གཅིག་བཞུགས་པ་དང༌། ད་རེས་ཙ་ན་ང་ཡི་བུ་དེ་གར་མ་སོང་ཟིན། བོང་བུའི་རྣ་བ་བཞིན་དུ་རང་ལ་འཁོར་བ་ཅིག་ཏུ་སོང་ཟིན། ལར་ཇོ་མོ་ཁྱེད་རང་ཀྱང་ངས་ཅི་བསམ་མི་ཤེས་པའི་བརྩམས་ལས་བྱེད་པ་ཅིག་འདུག་གསུངས་སོ། །མཁར་ཆེ་བ་དེ་བརྩིགས་ན་ཐོས་གྲོལ་དུ་འགྲོ་སྟེ་མ་དགོངས་སོ། །མཁར་དེ་རྣམས་མི་ལའི་སྡིག་སྒྲིབ་ཨེ་འདག་དང༌། དབུས་ཀྱི་བརྩིགས་པ་དེ་ནི་ཕ་སྤུན་ཚོས་བརྩིགས་སུ་མ་བཅུག་པས་ཕ་སྤུན་རྣམས་མགོ་བསྐོར་བའི་ཐབས་དང༌། མི་ལས་ཞི་རྒྱས་དབང་དྲག་གི་ལས་སྣ་ཚོགས་འགྲུབ་པའི་རྟེན་འབྲེལ་དུ་བརྩིགས་པའོ། །མི་ལས་མར་པའི་དྲུང་དུ་དཀའ་བ་སྤྱད་པ་ལ་བསམ་གྱིས་མི་ཁྱབ་སྟེ། ཐོས་གྲོལ་ཉིད་དུ་འགྲོ་བ་ཞིག་དགོངས་ཏེ་བག་མ་བྱུང་བར་འདུག་གོ །དེ་ནས་རྔོག་སྟོན་གྱི་དྲུང་དུ་སོང་ཙ། རྔོག་སྟོན་གྱིས་ཁྱེད་མཐུ་ཆེན་འབོད་མ་དགོས་པར་འོང་བ་ལེགས། དེ་བླ་མའི་བཀའ་དྲིན་རེད་གསུངས་སོ། །དེ་ནས་བདག་མེད་མས་བསྐུར་བའི་ཏེ་ལོ་ནཱ་རོའི་དབུ་སྐྲ། ཕྱག་འཕྲེང་རྣམས་ཕྱག་ཏུ་ཕུལ་ནས། བདག་སྡིག་པ་ཆེ་བས་ཆོས་ཤིག་ཐུགས་ལ་འདོགས་པར་ཞུ་ཞུས་པས། རྔོག་སྟོན་པས་ཆོས་འཆད་ཅིང་འདུག་པའི་ཞལ་ནས། ད་ནང་ངའི་གྲྭ་པ་ཚོང་འདུས་པས་བཅོམ་པས། ཁྱེད་ཀྱི་དེ་ལ་སེར་བ་ཞིག་ཕོབ་དང་གདམ་ངག་ལ་ངས་ཤེས་པ་ཡིན་གསུངས་པས། བླ་མའི་ངོ་མ་ཆོག་པས་སེར་བ་ཕབ་པའི་རིང་ལ་ཡུལ་གྱི་ལོ་ཐོག་ཐམས་ཅད་དང༌། གནམ་གྱི་བྱ་དང༌། ས་ཡི་བྱི་བ་ཡན་ཆད་སེམས་ཅན་མང་པོ་ཤི། ཇག་པ་རྣམ་ལའང་སེར་བས་སྒོ་འགྲིམས་བྱས་པས་ཚང་ཕུང་དུ་ཐམས་ཅད་སོང་བས། མཐུ་ཆེན་སྙིང་རླུང་ལངས་ནས་སྒང་ཅིག་ཏུ་ཕར་བྱོན་ཙ། ཤིང་ཕུང་ཅིག་གིས་རྩ་ནས་ཡང་བྱིའུ་རོ་ཐུ་བ་གང་རྙེད་པ་ཁྱེར་ནས་བླ་མ་རྔོག་གི་དྲུང་དུ་བྱོན་ཏེ། ང་སངས་རྒྱས་པའི་ཆོས་ཤིག་ཞུ་རུ་འོང་ཙ། དམྱལ་བར་འགྲོ་བ་ལ་བང་ཨེ་མྱུར་དང་གཏིང་ཨེ་ཟབ་ཀྱི་སྡིག་པ་རྔམ་པོ་ཆེ་འདི་འདྲ་བྱེད་ལ་ཐུག་པ་ད་གར་འགྲོ་ཞུས་པས།

ཨའུ་ཙི། ཧ་མ་ལས་ཤིག་དང༌། བྱིའུ་རོ་ཚོ་མེ་འདིའི་ནང་དུ་ཐོབ་ཅིག་གསུངས་ནས། མདུན་དུ་མེ་འོང་ཅིག་འདུག་པའི་ནང་དུ་བྱིའུ་རོ་རྣམས་བཏབ་སྟེ་བླ་མས་སེ་གོལ་ཅིག་བརྡབ་ཙ་ནམ་མཁའ་ཙི་ཏི་རེ་འཕུར་ནས་སོང་བས་སྣང་བ་ལ་ཕན་པ་ཅིག་བྱུང་སྐད་དོ། །དེ་ནས་བདག་མེད་མས་བྱིན་རླབས་དང༌། གཏུམ་མོའི་ཁྲིད་གནང་ནས་བསྒོམ་བཅུག་སྟེ། རྔོག་གི་ཇོ་མོ་ན་རེ། མཐུ་ཆེན་རང་མཚམས་གྱིས་བླ་མས་ཀྱང་ཆོས་ཕུག་སྒོར་བྱོན་ལ་ཤོད། ངས་ཞབས་ཏོག་དང་འཚོ་བ་སྐྱེལ་བས་འབུང་ལ་བསྒོམ་དགོས་ཟེར་ནས། བསྒོམས་ཀྱང་ཡོན་ཏན་ཆེར་མ་སྐྱེས་ཤིང་སྐྱེད་མེད་པས། ཉིན་ཅིག་བླ་མ་རྔོག་གིས། ཁོ་དེ་མཐུ་ཆེན་ང་ཡི་བརྒྱུད་པ་འདི་ལ་དམ་སེལ་བྱུང་ན་མིན་པ། དགེ་སྦྱོར་མི་སྐྱེ་བའི་དབང་མེད་པ་ཡིན། ཁྱེད་འདི་རུ་འོང་དུས་སུ་བླ་མའི་བཀའ་ཨེ་ཡོད་གསུངས་པས། བླ་མའི་གསུང་མེད། ཇོ་མོའི་གསུང་ཡོད་ཞུས་པས། ཨེ་ཨཱེ་དེས་ན་མི་འོང་བར་འདུག །འོ་སྐོལ་གཉིས་ཀྱིས་ཁྲིད་བསྒོམས་པ་ཡང་སྟོང་ལས་ཡིན། ད་བླ་མ་མར་པའི་སྐུ་མཁར་ཡང་ཚར་ཟེར། སྐུ་མཁར་གྱི་དགའ་སྟོན་བྱེད་པ་ལ། སློབ་མ་རྣམས་ལ་ཁྲལ་བརྒྱབ་ནས་ཡོད་ཟེར། ངེད་རང་ལ་ལུག་ཚེར་མོ་བརྒྱ་དང༌། སྣམ་འཕྲུག་བརྒྱ་དང༌། ནས་ཡ་བརྒྱ། མར་ཐུད་ལ་སོགས་པ་ཁྱེར་ལ་ཤོག་ཟེར་བས། ངེད་རང་གཉིས་ཀ་འགྲོ་དགོས་གསུངས་པ་ལ། ང་ལ་འབུལ་བ་མེད་པས་ངོ་ཚ་ཞུས་པས། ཁྱེད་ལ་འབུལ་བ་ཆེན་པོ་མི་རེ་ཕྱག་རྒྱུ་དུམ་པ་ཅིག་ངས་སྦྱིན་གསུངས། ཟངས་དཀར་ལུང་བཞི་མ་ཆུང་ཆུང་ཞིག་གནང་བ་དེ་ཁྱེར་ནས་དཔོན་སློབ་གཉིས་འབུལ་བ་མང་པོ་དེད་ནས་བྱོན་པས་ཡར་ལ་ཉེ་བ་དང༌། མཐུ་ཆེན་སྡོན་དུ་བཏང་ནས། ཇོ་མོ་བདག་མེད་མ་དང་མཇལ་བས་མཉེས་མཉེས་མཛད། གཞན་འབུལ་བ་རྣམས་འོང་བ་བས་ཁྱོད་རང་བྱུང་བ་དགའ། ད་ཁྱོད་རང་བླ་མའི་དྲུང་དུ་སོང་ལ་ཞུ་བ་གྱིས། རྔོག་འབྱོན་ཞིང་ཡོད་ན་མི་ཆེ་བས་འོ་སྐོལ་གྱི་བསུ་བ་དགོས་ཡོང་གསུངས་པས། དྲུང་དུ་སོང་ནས་ཕྱག་ཕུལ་ཙ།

བླ་མའི་ཞལ་ཡར་གྱུ་ནས་སོང་བས། བླ་མ་ལགས་ང་ལ་བཀའ་བཀྱོན་མཛད་ཀྱང་བླ་མ་རྔོག་གིས་འབུལ་བ་མང་པོ་རྟ་ཕྱུགས་མང་པོ་དེད་ནས་ཡོད་པས་བསུ་བ་ཞིག་ཨེ་མ་དགོས་ལགས་ཞུས་པས། བླ་མའི་ཞལ་ནས་ངས་རྒྱ་གར་ནས་ཚེ་གཅིག་ལ་སངས་རྒྱས་པའི་གདམས་ངག་རྒྱུད་སྡེ་གདན་དྲངས་འོང་བའི་དུས་སུ། བསུ་བ་མི་དགོས་ཁྱི་གཅིག་ཀྱང་མ་བྱུང༌། ད་རྔོག་གིས་དུད་འགྲོ་དེད་ནས་འོངས་པ་བསུ་བ་དགོས་ན་ཕྱིར་དེད་ལ་སོང་གསུངས་པས། ཇོ་མོ་ལ་དྲིས་པས། སློབ་དཔོན་ཐུག་གཏུམ་པ་ཡིན། རྔོག་ལ་བསུ་བ་དགོས་ཟེར་ནས་ཇོ་མོས་བསུ་བ་མཛད་ནས། བླ་མས་རྔོག་དང་བུ་ཆེན་རྣམས་བྱོན་པའི་སྣ་ལེན་ལ། གསང་སྔགས་ཀྱི་དཀྱིལ་འཁོར་བཞེངས་མཆོད་པ་དཔག་ཏུ་མེད་པ་བཤམས་ནས་བཞུགས་ཏེ། རྔོག་དང༌། མེས་དང༌། དོལ་དང༌། མི་ལ་ལ་སོགས་པའི་བུ་ཆེན་རྣམས་དང༌། སློབ་མ་ཐམས་ཅད་བསྡུས་ནས་ཚོགས་འཁོར་རྒྱ་ཆེན་པོ་མཛད་དེ་བླ་མ་མར་པའི་དྲུང་ནས་རྔོག་ལ་ང་ཡི་བུ་མཐུ་ཆེན་ཁྱོད་ཅན་དུ་སོང་བ་ལ་གདམས་ངག་ཨེ་བྱིན་གསུངས་པས། ཏེ་ལོ་ནཱ་རོའི་དབུ་སྐྲ་ཕྱག་ཕྲེང་ན་བཟའ་ཚོ་བསྐུར་བྱུང་བས་བྱིན་ལགས་ཞུས་པས། དེར་ཡུམ་གྱི་ཞལ་ནས། ངས་བསྐུར་བ་ཡིན་ལགས་ཞུས་པས། ཇོ་མོ་ལ་བེར་མ་ལྕག་གིས་བརྒྱབ་སྟེ། ཡུམ་བྲོས་ནས་སོང༌། ང་བླ་མ་ལ་འདི་ཚོས་རྐུན་མ་བྱས་ཟིན་གསུངས་པས། ཇོ་མོ་སྤྱན་ཆབ་ཤོར་ཏེ། དེར་ཅུང་ཟད་ཅིག་དགོངས་པ་ལ་བཞུགས་ཏེ། བདག་མེད་མ་ལ་ཡར་ཤོག་གྱིས་གསུང༌། །དེར་ཡུམ་ལ་ནང་མཆོད་གྱིས་ཀ་པ་ལ་དེ་ཡར་ཐེགས་གསུང༌། དེ་ནས་མི་ལ་མཐུ་ཆེན་འདི་འཐུང་གསུང༌། མི་ལས་ལྷག་མ་མ་ལུས་པར་གསོལ། ངས་ཁྱོད་ལ་འབར་ཡིན་ལས་བཅོལ་བརྡུངས་བཏང་བྱས་པས། ལོགས་ལྟ་མ་སྐྱེས་པ་དེ་བུ་ཁྱོད་སྣང་བ་དག་པ་ཡིན། ཁྱོད་བུད་མེད་གྱིས་རིགས་འདི་བློ་ཆུང༌། ང་བུ་འདི་ལ་ཡིད་ཆད་ཐང་དགུ་ཐེང་ན་བོད་འདིར་འཇའ་ལུས་ཐོབ་པ་མང་དུ་འབྱུང་ཞིང་ཁྱོད་རང་ཡང་ཕུང་པོ་ལྷག་མ་མེད་པ་ལ་སངས་རྒྱས་པ་ཡིན་གསུང༌། དེ་ནས་བྱིན་པས་གཟིམ་པ་དང༌།

བླ་མ་ཡབ་ཡུམ་གཉིས། རྔོག་དང་མི་ལ་བཞི་མིན་པ་མེད་པ་ལ། ཇོ་མོ་ལ་ཕུད་ཅིག་ཚོགས་ལ་ཁྱེར་ལ་ཤོག་གསུངས་ཏེ། དབང་ཟབ་མོའི་བརྡ་བཞི་དང༌། གདམས་ངག་གཏུམ་མོའི་ངོ་སྤྲོད་དང༌། རྒྱུད་སྡེ་ཟབ་མོའི་བཀའ་ལུང་ཐམས་ཅད་གནང་ནས། མི་ལས་ཡང༌། བླ་མ་གཉིས་ཀ་ལ་སངས་རྒྱས་དངོས་ཀྱི་འདུ་ཤེས་ཁ་ཞེ་མེད་པར་སྐྱེས་སོ། །ཕྱི་ནང་སྟོན་མོ་ཆེན་པོའི་དགའ་སྟོན་མཛད་དེ། དེའི་ཚོགས་གྲལ་དུ་མར་པས་མགུར་འདི་སྐད་གསུངས་ཏེ། ན་མོ་བླ་མ་བཀའ་དྲིན་ཅན་ལ་གསོལ་བ་འདེབས། །ང་ཡི་བརྒྱུད་པ་རིན་ཆེན་ལ། །ཉེས་ལྟུང་མེད་པའི་བཀྲ་ཤིས་ཤོག །གདམས་ངག་ཟབ་མོའི་ཉེ་ལམ་ལ། །ནོར་འཁྲུལ་མེད་པའི་བཀྲ་ཤིས་ཤོག །བཀྲ་ཤིས་དེས་ཀྱང་བཀྲ་ཤིས་ཤོག །ང་རང་མར་པ་ལོ་ཙཱ་ལ། །ཟབ་མོ་གནད་ཀྱི་བཀྲ་ཤིས་ཡོད། །བཀྲ་ཤིས་དེས་ཀྱང་བཀྲ་ཤིས་ཤོག །བླ་མ་ཡི་དམ་མཁའ་འགྲོ་ལ། །བྱིན་བརླབས་དངོས་གྲུབ་ཀྱི་བཀྲ་ཤིས་ཡོད། །བཀྲ་ཤིས་དེས་ཀྱང་བཀྲ་ཤིས་ཤོག །བུ་ཆེན་སློབ་མ་འཁོར་ཚོགས་ལ། །དད་པ་དམ་ཚིག་གི་བཀྲ་ཤིས་ཡོད། །བཀྲ་ཤིས་དེས་ཀྱང་བཀྲ་ཤིས་ཤོག །ཡོན་བདག་ཡུལ་མི་ཉེ་རིང་ལ། །མཐུན་རྐྱེན་འཚོགས་པའི་བཀྲ་ཤིས་ཡོད། །བཀྲ་ཤིས་དེས་ཀྱང་བཀྲ་ཤིས་ཤོག །ལས་དང་བྱ་བ་ཐམས་ཅད་ལ། །རོགས་ལྡན་བྱང་ཆུབ་ཀྱི་བཀྲ་ཤིས་ཡོད། །བཀྲ་ཤིས་དེས་ཀྱང་བཀྲ་ཤིས་ཤོག །སྣང་ཞིང་སྲིད་པའི་ལྷ་འདྲེ་ལ། ཆད་ཐོ་བཙན་པོའི་བཀྲ་ཤིས་ཡོད། །བཀྲ་ཤིས་དེས་ཀྱང་བཀྲ་ཤིས་ཤོག །འདིར་ཚོགས་ཁྲོམ་གྱི་ལྷ་མི་ལ། བདེ་སྐྱིད་སྨོན་ལམ་གྱི་བཀྲ་ཤིས་ཡོད། །བཀྲ་ཤིས་དེས་ཀྱང་བཀྲ་ཤིས་ཤོག །ཅེས་གསུངས་སོ། །དེ་ནས་རྔོག་ལ་བསྙེན་བཀུར་གནང་སྟེ་གྲ་པ་མང་པོ་ལ་བཤད་དགོས་པས་སོང་གསུང༌། རྔོག་ཀྱང་ཉམས་དགའ་ནས་ཨེན་ཅིག་སྡོད་དགོས་སྙམ་ནས་བཞུགས་མ་བཅུག་པར་འགྱོགས་སུ་བཏང༌། སང་ཕོད་ང་ཡིས་ཇོ་སྲས་མདོ་སྡེ་འདི་འཚམས་དོན་པའི་དུས་སུ་ཐམས་ཅད་ཚོགས་པ་ཡིན་གསུང༌། བླ་མའི་ཞལ་ནས། མི་ལ་ཁྱོད་འགྲོའམ་སྡོད་གསུང༌།

མི་ལས་ང་ལེན་ཅིག་ཁོང་བསྐྱེལ་དུ་འགྲོ་ཞུས་པས། འོ་ན་ཁོང་སྐྱེལ་ལ་སོང་ལ། རྔོག་ལ་མ་ཟེར་བར་ཕ་ཀི་གཞུང་དུ་ཕྱིན་ཙ་མ་བསྡོད་ལ་ཤོགས་གསུང༌། དེ་ནས་མི་ལས་རྔོག་སྐྱེལ་སྐྱལ་བ་ལ། ཕར་ལམ་རྔོག་གིས་ཡོན་བདག་སློབ་རིས་རྣམས་གྱིས་སྣ་ལེན་བྱས་ཡིན་སོང་བ་དང༌། གཞིར་ཕྱིན་ནས་སློབ་རིས་ཡོན་བདག་ཐམས་ཅད་ཀྱི་སྣ་ལེན་ལ་ཡེངས་ནས་ཟླ་བ་ཅིག་ཐོག །དེ་ནས་མི་ལས་བླ་མ་རྔོག་ལ། ང་བླ་མ་ལྷོ་བྲག་པའི་དྲུང་དུ་ལན་ཅིག་འགྲོ་ཞུས་པ་ལ། བླ་མ་དང་ཇོ་མོ་གཉིས་ཀྱིས་ད་འདིར་དང་སྐྱིད་པ་བྱ། ཁྱོད་བསྒོམ་པས་ཆོག །ངེད་ཀྱི་ཞབས་ཏོག་ལ་འབད། ངེད་ཀྱིས་བསྟན་པ་ལ་ཡང་ཕན་གསུང་པ་ལ། ང་ལེན་ཅིག་འགྲོ་བར་ཞུ་ཞུས་པས། བླ་མ་དང་ཇོ་མོ་གཉིས་ཀྱིས་ཞལ་ནས། ལེན་ཅིག་སོང་ལ་ཡང་འདིར་ཤེས་གསུང༌། དེར་མི་ལ་ཤད་ཀྱི་སོང་བ་ལ། ལྷོ་བྲག་དུ་བླ་མའི་དྲུང་དུ་ཕྱིན་པ་དང་ཕྱག་འཚལ། བླ་མས་མི་ལ་ཁྱོད་ཕྱིན་ནམ་གསུང་ནས་དྲི་རྨེད་ཐམས་ཅད་བྱས། ཇོ་མོ་ཡང་ཤིན་ཏུ་བརྙེས་སྟེ་ཁོང་ལ་བསྙེན་བཀུར་བྱས། དེ་ནས་ཕྱིར་ནང་བླ་མའི་ཞལ་ནས་ཇོ་མོ་ལ། ཁྱོད་རང་མི་ལའི་མཆོད་པ་བཟང་པོ་ཅིག་གྲབ་གྱིས་དང༌། མི་ལའི་ཆོས་ཅིག་ཞགས་དགུ་བྱ་དགོས། དེའི་ཚེ་སློབ་མ་ཐམས་ཅད་ལ་བླ་མས་རྨི་ལམ་ངན་པས་ཞགས་འགའ་རྨིས་བསྒྱུར་ཆོས་སྤྱོད་ཅིག་བྱེད་པས། སུ་ལའང་མ་ཡོང་གྱིས་ལ་མ་སྟེན། ཁྱོད་ཀྱིས་ཀྱང་ངེད་གཉིས་ལ་བཟའ་བ་བུག་པ་ནང་ན་ཡར་བྱིན། ངེད་གཉིས་འཚམས་ཅིག་གཅོད་པ་ཡིན། ཇོ་མོས་ཀྱང་དེ་ལྟར་བྱས་ནས་ཤ་ཆང་ལ་སོགས་པ་མཆོད་པའི་ཡོ་བྱད་ཐམས་ཅད་ཀྱིས་གྲབ་བྱས་ནས་མཆོད་པ་བཤམས་ཏེ་ནུབ་དང་པོ་ས་ཆོག་གཉིས་པ་སྟ་གོན། གསུམ་པ་དངོས་གཞི། བཞི་པ་ལ་བཏང་རག་བྱས་ནས་དབང་དང་བྱིན་རླབས་གཉིས་སྤྲུག་མཛད། དེའི་ཕྱི་དེ་ནུབ་མོ་གཏང་རག་གི་མཆོད་པ་ཆེན་པོ་བཤམས་ནས་ཚོགས་ཐོན་པའི་ཐོ་རང་ཁར། དཔལ་འཁོར་ལོ་སྡོམ་པའི་ནང་གིས་ལྷ་ཚོགས་དང༌། ཕྱི་ཞིང་སྐྱོང་གིས་ཌཱཀྐི་མ་སུམ་ཅུ་སོ་གཉིས་དང༌།

རིགས་མའི་ལྷ་མོ་བཅུ་དྲུག །མཆོད་པའི་ལྷ་མོ་ཐམས་ཅད་མདུན་གྱི་ནམ་མཁར་བཞུགས་པ་སྐད་ཅིག་ཡུད་ཙམ་ལ་ཞལ་གཟིགས། དེའི་དུས་སུ་བླ་མ་དང་ཌཀྐི་མས་རྗེས་སུ་གནང་བའི་མཚན་བཞད་པའི་རྡོ་རྗེ་ཞེས་བྱའོ། །བུ་དེ་དེ་ཡིན། དེ་དེ་ཉིད་མིན། ང་ལ་འདི་འདྲའི་གདམས་ངག་ཡོད། མཁའ་འགྲོ་མ་དང་བླ་མ་ཏེ་ལོ་པ་དང་ན་རོ་པ་དང་ང་ལ་ཡང་ཅིག་རྒྱུད་ཡིན། འདི་མདོ་སྡེ་ལ་སྦྱིན་སྙམ། མདོ་སྡེ་ཁྱོད་གཉིས་སྣོད་ལྡན་དུ་འདུག །ཁྱེད་གཉིས་ཀྱང་གནམ་ས་འདྲེན་དུ་མ་བཏུབ། མཁའ་འགྲོ་མ་ཐམས་ཅད་ཁྱོད་ལ་དགའ་བར་འདུག་པས། ད་གདམས་འདི་ཁྱོད་ལ་སྦྱིན་དགོས། དེ་ནས་ཁྱོད་ཀྱིས་ཀྱང་མདོ་སྡེ་ལ་སོགས་པ་ཅིག་ལ་སྦྱིན། སྣོད་དང་མི་ལྡན་པ་སུ་ཐོད་ཐོད་ལ་མ་སྦྱིན་གསུང་ནས་བཀའ་རྒྱ་དམ་པར་མཛད། དེ་ནས་སྙན་རྒྱུད་ཚེ་རིམ་པར་ཁྲིགས་ཀྱིས་བཤད་ནས་ཚར་བར་བྱས། གཞན་ཡང་རྒྱུད་འགྲེལ་མན་ངག་དུ་མ་དང་བཅས་པ་བུམ་པ་གང་བྱོའི་ཚུལ་དུ་མཛད། ཁྱད་པར་དུ་ཡེ་ཤེས་ཀྱི་ཌཀྐིའི་ཐུགས་ནས་ཕྱུང་པའི་གདམ་པ་ཆོས་དྲུག་བསྲེ་འཕོའི་མན་ངག་ཞིབ་རྒྱས་སུ་གནང༌། གཞན་ཡང་ཐབས་ལམ་གྱི་གདམ་ངག་མང་པོ་བྱིན་ནས་ཐམས་ཅད་རྫོགས་པར་བྱས་ནས་ཏེ་ལོ་པ་ལ་ཡེ་ཤེས་ཀྱི་ཌཀྐིས་བླ་མ་ན་རོ་པ་ཆེན་པོ་ལུང་བསྟན། དཔལ་ན་རོ་པ་ལ་ཏེ་ལོ་པ་ཆེན་པོས་ཁོ་བོ་ལུང་བསྟན་པ་ཡིན། ཁོ་བོ་ལ་ཡང་དཔལ་ན་རོ་པ་ཆེན་པོས་གདུལ་བྱ་སྣོད་དང་ལྡན་པ་ཁྱོད་ལུང་བསྟན་པ་ཡིན་ཞེས་གསུངས། དེའི་ཚེ་མི་ལས་འོ་ན་རྗེ་བཙུན་ཆེན་པོས་བདག་དྲུང་དུ་སླེབ་པའི་ཚེ་གཅེས་པར་རྐྱང་པར་མ་མཛད། ཡུན་དུ་ཆོས་ཀྱང་མ་གནང་ཕྲུ་བྱེད་པ་དང༌། གནག་ལུག་སྐྱོང་བ་དང་སྐུ་མཁར་དགུ་ཐོགས་རྩེགས་པ་ལ་སོགས་པ་འདི་དག་ཅི་ལ་དགོངས་པ་ལགས་ཞུས་པས། རྗེ་མར་པའི་ཞལ་ནས། ཡང་དེང་སང་གིས་དུས་ལྟ་བུ་ཡིན་ན་ཅི་ལྟར་བྱས་ཀྱང་བཏུབ་དེ། ཕྱི་རབ་ཀྱིས་དུས་སུ་སློབ་མ་ངན་པས། བླ་མ་གནད་ལ་འབེབས་པའི་དུས་འོང་སྟེ་དེ་ལྟ་བུ་དགགས་པའི་ཕྱིར་ཁོ་བོས་ཁྱོད་ལ་དེ་ལྟར་བསྟན་པ་ཡིན་ནོ། །བུ་ཁྱོད་ཀྱང་ཚོགས་གཉིས་རྫོགས་སྒྲིབ་གཉིས་བྱང་བའི་ལས་ཅན་གྱི་སྐྱེས་བུ་ཡིན་ཅིང་གནས་གསུམ་གྱི་མཁའ་འགྲོ་མ་རྣམས་ཀྱང་ཁྱོད་ཁོ་ན་ལ་དགའ་ནས་ཚོགས་པར་འདུག་སྟེ་ང་ཡིས་བཀའ་ཟུར་ཅིག་བཅག་པའི་ཉེས་པ་རྒྱུད་པ་ལ་འོང་བར་འདུག་གསུངས།

དེ་ཇི་ལྟར་ལགས་ཞུས་ཀྱང༌། བུ་ཁྱོད་ཀྱི་མཁར་དགུ་ཐོགས་རྩེགས་པ་དེའི་བར་མ་བཞག་པར་ཚར་བར་བྱས་ནས་ཁྱོད་རང་དང་རྟོགས་པ་ཡོན་ཏན་མཉམ་པའི་རྒྱུད་པ་དགུའི་བར་བྱིན་གྱི་རླབས་པར་འདུག་པ་ལ། ད་རྒྱུད་པ་བདུན་ཁྱོད་རང་དང་མཉམ་པ་འོང་རྒྱུད་པ་གཉིས་ཀྱིས་བར་དུ་སྤྱོད་པ་རྩིང་པ་འགའ་རེ་འབྱུང་གསུང༌། འོ་ན་བདག་གི་བྷོ་ཁུར་ནས་རྩིགས་ནས་འོང་ལགས་སམ་ཞུས་པས། མི་འོངས་ཏེ་ཁྱོད་ཀྱི་ལས་དད་ཅན་དུ་མཐོང་བ་དང༌། རྟེན་འབྲེལ་གྱི་འགྲིགས་ཚུལ་དང་སེམས་ཅན་སོ་སོའི་ལས་ཡིན་གསུང༌། དེ་ནས་བླ་མའི་ཕྱག་མི་ལའི་སྤྱི་བོར་བཞག་སྟེ། དད་ལྡན་མོས་གུས་ལྡན་པ་ལ། །འོད་གསལ་བ་ནི་རྒྱུན་ཆད་མེད། །བར་དོའི་གྲོང་ཁྱེར་དེ་མི་མཐོང༌། །ན་གཉིས་མཁྱེན་པ་དུ་མར་འཆར། །ཐེགས་པའི་མཐར་ཐུགས་སྙིང་པོའི་དོན། །མཐའ་བྲལ་ཡིད་ལ་མི་བྱེད་པ། །འོད་གསལ་རྒྱུན་ཆད་མེད་བསྒོམ། །བར་དོའི་སྣང་བ་དེ་ལ་མེད། །གཞན་དོན་གཟུགས་སྐུ་སྣ་ཚོགས་འཆར། །ཞེས་གསུངས་སྟེ། ཚེ་ཅིག་ལ་མཆོག་གིས་དངོས་གྲུབ་ཐོབ་པར་ལུང་བསྟན་པའོ། །ཡང་སྐབས་ཅིག་དུ་རྔོག་གིས་སྙན་དྲིལ་ཡིད་བཞིན་ནོར་བུ་ཞུ་ཞུས་པས། ང་ལ་སྙན་རིལ་ཞུ་ན་འབུལ་བ་དགོས་གསུངས་པས། འབུལ་བ་ནོར་ལུག་ཐམས་ཅད་དེད་ནས་ཕུལ་བ་ལ་འབུལ་བ་ཆུང་གསུངས་པ་ལ། བླ་མ་ལགས་ངའི་ཞོལ་མོ་རྒན་མོ་དེ་ནི་ནོར་ཐམས་ཅད་ཀྱི་ཕྱི་མོ་ཡིན་པས་མ་ཐོན་ལགས་ཞུས་པས། འོ་ན་ང་ཡི་སྙན་དྲིལ་ཡང་ཆོས་ཐམས་ཅད་ཀྱི་ཕྱི་མོ་ཡིན་པས་ཐེབ་ཅིག་ལ་མ་ཐེ ག་གསུངས་པས། ཞོལ་མོ་ཐག་རིང་བྱས་ནས་འོང་སྟེ་འོང་པ་རང་གི་ཆོག །ང་ལ་ཞོལ་མོ་འདིས་བྱེད རྒྱུ་མེད་དེ་ཆོས་ཀྱི་ཆེ་བ་མེད་ན་ཆོས་ཤི་བ་ཡིན་པས་གོ་བར་མཛོད། ལར་ང་ཡི་གདམས་ངག་འདི་རྣམས་འཇིག་རྟེན་བློས་བཏང་བའི་མི་ལས་འབུལ་བ་ལེན་དུ་མི་རུང༌། སྒོམ་ནུས་ན་འབུལ་བ་ཐམས་ཅད་ཞོར་ལ་འོང་བ་ཡིན། ཚེ་འདིའི་མིག་བྲིད་པའི་སྐྱེ་བོ་ལ་བསྟན་མི་རུང༌། ཁྱེད་རྔོག་ལྟ་བུ་རེ་རེ་ལ་ནི་བསྐལ་པ་དུ་མར་ཚོགས་བསགས་པའི་ལས་ལྡན་ཡིན་པས་གཞན་ལ་དེ་བཞིན་མི་བཏུབ་གསུངས་ཏེ།

སྙན་ནས་སྙན་དྲིལ་བཏོན་ནས་གནང་སྟེ་མཉེས་པར་མཛད་དོ། །མི་ལས་མིའི་འབུལ་བ་ཆེ་ལུགས་ཀྱི་ང་ཡི་ཟངས་འདི་ཕུལ་ཡང་ཨེ་མཉེས་བསམ་སྟེ། ཟངས་དེ་ཕུལ་བས་ཤིན་ཏུ་མཉེས་ནས་སྦ་བེར་གྱིས་ཟངས་དེ་ལ་བརྒྱབ་པས་ཕྱི་ནང་མེད་པར་གཟིགས་སོ། །བཟང་བཟང་འབུལ་བ་འདི་རང་བཟང༌། ཟངས་འདི་ཆེ་རྒྱུ་མེད་པས་རང་ལ་མནོག །ལུང་བཞི་ཡོད་པས་ཕྱོགས་བཞིར་ཁྱབ། །སྐད་བཟང་བས་སྙན་པ་ཆེ། །ཕྱི་དྲེགས་པ་མེད་པས་དམ་ཚིག་གཙང༌། །ནང་འདི་དམར་བས་མཁའ་འགྲོ་འདུ། །རྒྱུ་བཟང་བས་བརྒྱུད་པ་ཇེ་བཟང་ཇེ་བཟང་འགྲོ། ད་རེས་ཁྱེད་ཀྱིས་ང་ལ་ཕུལ་དུས་དེར་ནས་འབྲུ་གསུམ་ནང་དུ་མ་བཏབ་པས་ཆོས་བརྒྱགས་དཀོན་མོ་འོང་སྟེ། ལྟོགས་གྲིར་བྱུང་ཡང་མི་འཆི་གསུངས། འོ་ན་ནས་ཀྱི་འགེངས་ནས་འབུལ་ཞུས་པས། ད་ཕན་གནོད་མེད། ལར་ཇོ་མོ་ཁྱེད་གཉིས་སེམས་ཆུང་བས་ང་ཡི་མཁར་བརྩིགས་པ་ལ་གཉུག་ཐུང་མིན་པ་སླ་སྟེ། ད་ཆོས་ལ་སྙིང་རུས་ཤིག་དགོས་ཏེ་སླ་ནས་འོང་གསུངས། དེ་ནས་ཡང་ལན་གཅིག་གིས་ཚེ་ནུབ་ཅིག་བདག་མེད་མའི་ཟབ་དབང་མཛད་པའི་ཐོ་རངས་ཁ་ཅིག །བླ་ཆེན་རྣམས་ཅི་མཛད་གཟིགས། གཙང་རོང་གི་མེས་སྟོན་ཚོན་པོས་འོད་གསལ་བསྒོམ་ཡིན་འདུག་པས། བདག་ལ་འོད་གསལ་བུམ་ནང་གི་མར་མེ་འདྲ་བ་ཅིག་ཡོད་པ་དེ་འདི་ཡིས་ཁྱེར་བར་འདུག་དགོངས་སོ། །དོལ་གྱི་མཚུར་སྟོན་དབང་ངེ་དེས། འཕོ་བ་བསྒོམ་པ་ཡིན་འདུག་པས། བདག་ལ་འཕོ་བ་སྐར་ཁུང་དུ་མདའ་འཕང་བ་དང་འདྲ་བ་ཅིག་ཡོད་པ་འདིས་ཁྱེར་བར་འདུག་གོ་དགོངས་སོ། །གཞུང་གི་རྔོག་སྟོན་ཆོས་རྡོར་གྱི་དཔེ་ལ་གཟིགས་ཀྱིན་འདུག་པས། བདག་ལ་བཤད་རྒྱུད་ཆུ བོའི་གཞུང་དང་འདྲ་བ་ཅིག་ཡོད་པ་དེ་འདིས་ཁྱེར་བར་འདུག་དགོངས། མི་ལ་ལ་གཟིགས་པས་རླུང་འཛིན་གྱིན་འདུག་པས། བདག་ལ་གཏུམ་མོ་སྡོང་སྐམ་ལ་མེ་སྦར་བ་འདྲ་བ་ཅིག་ཡོད་པ་འདིས་ཁྱེར་བར་འདུག་དགོངས་ཏེ། གྲུབ་ཐོབ་ཅིག་འདི་ལ་འོང་བར་འདུག་དགོངས་སོ། །དེར་མེས་སྟོན་ཆེན་པོ་དང༌།

ཚུར་སྟོན་དབང་ངེ་དང༌། གཞུང་གི་རྔོག་སྟོན་ཆོས་རྡོར་དང༌། གུར་ཐང་གི་མི་ལ་རས་པ་དང་བུ་ཆེན་བཞི་ཡིན་པ་ལ། གཞན་དང་མི་འདྲ་བའི་གདམས་ངག་དང༌། དབང་བསྐུར་ཟབ་མོ་མཛད་དེ། ནམ་སྟོད་ལ་དབང་མཛད། ནམ་སྨད་ལ་སྒོམ་མཛད། སྔ་དྲོ་ཆོས་བཤད། དགོང་མོ་བསྒོམ་མཛད་ཅིང་བཞུགས་པ་ལ། རྗེ་བཙུན་གྱིས་བླ་མའི་དྲུང་དུ་

སྲས་དར་མ་མདོ་སྡེ་གཤེགས་པའི་དུས་མཆོད་ཀྱི་ནུབ་མོ་ཞུས་ཟེར་འདུག ། བཞུགས་ནས་ཞུས་པས། བླ་མ་ཆེན་པོ་ལགས་སྲས་འགྲན་ཟླ་དང་བྲལ་བ་དེ་གདུལ་བྱ་རྣམ་ཀྱི་བསོད་ནམས་ལ་མ་ཤོང༌། ད་ཆོས་རྒྱུད་གང་གིས་འཛིན་གང་དང་གང་དུ་ཇི་ལྟར་གསུང་བར་ཞུ་ཞུས་པས། བུ་ཁྱོད་རང་རྨི་ལམ་རྟོགས་དང་གསལ་བར་འོང་གིས་གསུང༌། དེར་རྗེ་མི་ལའི་རྨི་ལམ་དུ། ཕྱོགས་བཞིར་ཀ་བ་ཆེན་པོར་བཞི་བཙུགས་དེ་རྣམས་ཀྱི་སྟེང་དུ་སེང་གེ་མཆོང་བ་དང༌། སྟག་མོ་ངར་བ་དང༌། ཁྱུང་ཆེན་འཕུར་བ་དང་རྒོད་པོ་ལྡིང་བ་རྣམས་བྱུང་སྟེ་རྣལ་སད་པ་དང༌། བླ་མ་ཆེན་པོ་ལ་ཕྱག་འཚལ་ནས་མཎྜལ་ཕུལ་སྟེ་རྨི་ལམ་བརྡ་མཐོང་གིས་ཞུ་དོན་འདི་ཕུལ་ལོ། །རྗེ་བླ་མ་རྣམས་ལ་ཕྱག་འཚལ་ལོ། །ཉི་མ་ཤར་དུ་ཀ་ཆེན་ཅིག་བཙུགས་པ་རྨིས། །ཀ་ཐོག་དུ་སེང་ཆེན་འགྱིང་བ་རྨིས། །གཡུ་རལ་མཐའ་ནས་རྒྱས་པ་རྨིས། །གངས་དཀར་སྟོད་དུ་འཕྱོ་བ་རྨིས། །ཤར་རྨི་ལམ་མི་ངན་རྨི་ལམ་བཟང༌། །རྗེ་རིན་པོ་ཆེ་ལ་ཞུ་བ་ལགས། ཉི་མ་ལྷོ་རུ་ཀ་ཆེན་བཙུགས་པ་རྨིས། །ཀ་ཐོག་དུ་སྟག་མོ་ངར་བ་རྨིས། །སྟག་གྲ་འཛུམ་མཐའ་ནས་རྒྱས་པ་རྨིས། །ཁོང་འཛུམ་ལེན་གསུམ་བྱས་པ་རྨིས། །ཐང་ཤིང་རྒྱུད་དུ་སྦྲེལ་བ་རྨིས། །ནགས་མའི་གསེབ་དུ་འཕྱོ་བ་རྨིས། ལྷོར་རྨི་ལམ་མི་ངན་རྨི་ལམ་བཟང༌། །རྗེ་རིན་པོ་ཆེ་ལ་ཞུ་བ་ལགས། །ཉི་མ་ནུབ་དུ་ཀ་ཆེན་བཙུགས་པ་རྨིས། །ཀ་ཐོག་དུ་ཁྱུང་ཆེན་ལྡིང་བ་རྨིས། །རྩེ་སྒྲོ་གྲ་རུ་རྒྱས་པ་རྨིས། །བྱ་སྤུ་གནམ་དུ་གཟིང་བ་རྨིས། །བྱ་མིག་གྱེན་ལ་བལྟ་བ་རྨིས། །ནམ་མཁའི་དབྱིངས་སུ་འཕུར་བ་རྨིས། །ནུབ་རྨི་ལམ་མི་ངན་རྨི་ལམ་བཟང༌། །རྗེ་རིན་པོ་ཆེ་ལ་ཞུ་བ་ལགས། །ཉི་མ་བྱང་དུ་ཀ་ཆེན་བཙུགས་པ་རྨིས། །ཀ་ཐོག་དུ་རྒོད་པོ་ལྡིང་བ་རྨིས། །རྒོད་ཚང་བྲག་ལ་བཅས་པ་རྨིས། །བྱ་ཕྲན་གྱིས་ནམ་མཁའ་གང་བ་རྨིས། །རྒོད་དེ་ལ་བུ་ཅིག་སྐྱེས་པ་རྨིས། །རྒོད་ནམ་མཁའི་དབྱིངས་སུ་ཕུར་བ་རྨིས། །བྱང་རྨི་ལམ་མི་ངན་རྨི་ལམ་བཟང༌། །རྗེ་རིན་པོ་ཆེ་ལ་ཞུ་བ་ལགས། །ཞེས་ཞུས་པས།

བླ་མའི་ཞལ་ནས་བུ་སློབ་ཐམས་ཅད་བོས་ཅིག་གསུང་སྟེ། ཐམས་ཅད་འདུས་པའི་ཚེ་མདངས་མི་ལ་རས་པའི་རྨི་ལམ་ལ་ཀ་བ་ཆེན་པོ་བཞི་བཙུགས་པ་རྨིས་ཟེར། དེར་ཁོ་བོས་བཤད་གྱིས་ཉོན་ཅིག་ཅེས་ཀ་བཞི་ངོ་སྤྲོད་གྱིས་མགུར་འདི་བཞེངས་པ། ༈ ཉི་མ་ཤར་དུ་ཀ་ཆེན་བཙུགས་པ་དེ། །དོལ་གྱི་མཚུར་སྟོན་དབང་ངེ་ཡིན། །ཀ་ཐོག་ཏུ་སེང་གེ་འགྱིང་བ་དེ། །ཁོང་མི་གཞི་སེང་དང་འདྲ་བ་ཡིན། །གཡུ་རལ་མཐའ་ནས་རྒྱས་པ་དེ། །སྙན་བརྒྱུད་ཀྱི་གདམས་པ་ཐེབས་པ་ཡིན། །གངས་དཀར་སྟོངས་སུ་མཆོངས་པ་དེ། །ཐར་པའི་ལམ་དུ་གཤེགས་པ་ཡིན། །རྨི་ལམ་མི་ངན་རྨི་ལམ་བཟང༌། །ཉི་མ་ལྷོ་རུ་ཀ་ཆེན་བཙུགས་པ་དེ། གཞུང་གི་རྔོག་སྟོན་ཆོས་རྡོར་ཡིན། ཀ་ཐོག་ཏུ་སྟག་མོ་ངར་བ་དེ། །ཁོང་མི་གཞི་སྟག་དང་འདྲ་བ་ཡིན། །གྲ་འཛུམ་མཐའ་ནས་རྒྱས་པ་དེ། །སྙན་བརྒྱུད་ཀྱི་གདམས་པ་ཐེབས་པ་ཡིན། ཁོང་འཛུམ་ལན་གསུམ་བྱས་པ་དེ། །བཤད་རྒྱུད་ཀྱི་བསྟན་པ་དར་བ་ཡིན། སྟག་ནགས་མའི་གསེབ་ཏུ་འཕྱོ་བ་དེ། །ཚེ་གཅིག་གིས་གྲུབ་པ་བརྙེས་པའི་རྟགས། །ཐང་ཤིང་གི་རྒྱུད་དུ་སྦྲེལ་བ་དེ། །བུ་ཚ་བོས་ཀྱང་བརྒྱུད་པ་ཟིན་པ་ཡིན། །ནགས་མའི་གསེབ་ཏུ་འཕྱོ་བ་དེ། །ཐར་པའི་ཞིང་དུ་གཤེགས་པ་ཡིན། །བུ་རྨི་ལམ་མི་ངན་རྨི་ལམ་བཟང༌། །ཉི་མ་ནུབ་ཏུ་ཀ་ཆེན་བཙུགས་པ་དེ། །གཙང་རོང་གི་མེས་སྟོན་ཚོན་པོ་ཡིན། །ཀ་ཐོག་ན་ཁྱུང་ཆེན་ལྡིང་བ་དེ། ཁོང་མི་གཞི་ཁྱུང་དང་འདྲ་བ་ཡིན། །རྩེ་སྒྲོ་མཐའ་ནས་རྒྱས་པ་དེ། སྙན་བརྒྱུད་ཀྱི་གདམས་པ་ཐེ བས་པ་ཡིན། །སྤྱན་མིག་གྱེན་དུ་གཟིགས་པ་དེ། །འཁོར་བ་ལ་ཕྱི་ཕྱག་འཚལ་བ་ཡིན། ནམ་མཁའི་མཐོངས་སུ་འཕུར་བ་དེ། །ཐར་པའི་ལམ་སྣ་ཟིན་པ་ཡིན། །བུ་རྨི་ལམ་མི་ངན་རྨི་ལམ་བཟང༌། ཉི་མ་བྱང་དུ་ཀ་ཆེ་བཙུགས་པ་དེ། །ཁྱོད་གུང་ཐང་གིས་མི་ལ་རས་པ་ཡིན། །ཀ་ཐོག་ཏུ་རྒོད་པོ་ལྡིང་བ་དེ། །ཁྱོད་མི་གཞི་རྒོད་དང་འདྲ་པ་ཡིན། །རྒོད་རྩེ་སྒྲོ་མཐའ་ནས་རྒྱས་པ་དེ།

སྙན་བརྒྱུད་ཀྱི་གདམས་པ་ཐེབས་པ་ཡིན། །རྒོད་ཚང་བྲག་ལ་བཅས་པ་དེ། །ཚེ་སྲོག་བྲག་བས་སྲ་བ་ཡིན། །བྱ་ཕྲན་གྱིས་ནམ་མཁའ་ཁེངས་པ་དེ། །བཀའ་བརྒྱུད་ཀྱི་བསྟན་པ་དར་བ་ཡིན། རྒོད་དེ་ལས་བུ་གཅིག་སྐྱེས་པ་དེ། །འགྲན་གྱི་དོ་མེད་ཅིག་འོང་བ་ཡིན། །བུ་རྨི་ལམ་མི་ངན་རྨི་ལམ་བཟང༌། །ང་མི་རྒན་ཁ་ལ་བལྟས་ཡོད་ན། ཆོས་བསྒྲུབ་རྒྱུད་བསྟན་པ་དར་ཏེ་མཆིས། །ཞེས་གསུངས་ཏེ། ཁོ་བོས་ཇོ་བོ་ནཱ་རོ་པ་ཆེན་པོས་ལུང་བསྟན་ཇི་ལྟ་བ་བཞིན་དུ་དར་མ་མདོ་སྡེ་ནི་མེད། ད་ཁྱེད་རྣམས་འགྲོ་དོན་འཕེལ་ཞིང་བསྟན་པ་དར་བར་འོང་སྟེ། ཁྱེད་རང་ཚོ་ཚོགས་འཁོར་ཞིག་གྱིས། ངས་ཆོས་ཀྱི་ཕས་ཕོག་བྱའོ་གསུངས། དེར་ཐམས་ཅད་ཀྱི་ཚོགས་ཀྱི་འཁོར་ལོ་བཤམས་ཤིང་གསོལ་བ་བཏབ་པས། བླ་མའི་ཞལ་ནས་གཞུང་གི་རྔོག་སྟོན་ཆོས་རྡོར་ལ་འཕོ་བ་རྒྱ་མཐོང་ཁ་ཕྱེས་པ་ལྟ་བུའི་གདམས་ངག་གནང༌། འགྲོ་དོན་སྐྱོངས་ཤིག་གསུངས། དོལ་གྱི་མཚུར་སྟོན་དབང་ངེ་ལ་བཤད་རྒྱུད་མུ་ཏིག་ལྟར་ལ་བརྒྱུས་པ་ལྟ་བུའི་གདམས་ངག་གནང༌། གྲྭ་སློབ་སྐྱོངས་ཤིག་གསུངས། གཙང་རོང་གི་མེས་སྟོན་ཚོན་པོ་ལ་འོད་གསལ་མུན་ནང་དུ་སྒྲོན་མེ་བཏེགས་པ་ལྟ་བུའི་གདམས་ངག་གནང༌། བར་དོ་ཆོད་ཅིག་གསུངས། རྗེ་བཙུན་ཆེན་པོའི་ཐུགས་ཀར་ཕྱག་འཁར་གཏད་དེ་གཏུམ་མོ་ཤིང་གཤགས་ལ་མེ་སྦར་བ་ལྟ་བུའི་གདམས་ངག་གནང༌། གངས་ཁྲོད་འགྲིམས་ཤིག་གསུངས། ད་མི་ལ་ངེད་གཉིས་མཚམས་ལ་སྡོད་གསུངས་ནས་སྐུ་མཚམས་མཛད་པར། དེ་ནས་མི་ལ་མ་འགོལ་བར། ཇོ་མོ་ལ་ཕུད་ཚོགས་འཁོར་ཞིག་ཤོམས་གསུངས་ནས། སྙན་བརྒྱུད་བརྡ་ཡི་དབང་བཞི་དང༌། གཏུམ་མོ་གནད་ཀྱི་གདམས་ངག་སྲོག་རྩོལ། བསྲེ་འཕོ་སྙན་བརྒྱུད་ཀྱི་མན་ངག་རིགས་ལྔ་དམར་ཁྲིད་ལ་སོགས་པ་རྣམས་ལེགས་པར་ངོ་སྤྲད་དེ་གནང༌། གཞན་རྣམས་ལ་གདམས་པ་སྣ་རེ་ལས་མ་བྱིན། ཁྱོད་ལ་བུམ་པ་གང་བྱོའི་ཚུལ་དུ་བྱིན་ཡོད་པས་ཉམས་སུ་ལོངས་ཤིག་གསུངས་ནས་སྦ་སྲི་དང༌། ཁ་ཞེ་མེད་པར་གནང་ནས་མགུར་འདི་གསུངས་སོང༌།

ན་མོ། བླ་མ་བཀའ་དྲིན་ཅན་ལ་གསོལ་བ་འདེབས། །བསམ་པའི་གདམས་ངག་དེ་ཀ་ཉིད། །མང་པོ་ཐོས་འདོད་གཡེང་བའི་རྒྱུ། །གནད་ཀྱི་གདམས་ངག་སེམས་ལ་འཆང༌། །དེ་དེ་མང་ཡང་འདི་ཉིད་མེད། །སྡོང་པོ་མང་ཡང་འབྲས་བུ་མེད། །ཡོན་ཏན་མང་ཡང་དོན་སྟོན་མེད། །དེ་སྔ་བསླབ་ཀྱང་འདི་མཐོང་མེད། །བཤད་རྒྱུ་མང་ཡང་ཕན་པ་མེད། །ཕན་སྙིང་ལ་ཐོག་པ་དམ་པའི་ཆོས། །ནོར་ཕྱུག་པོ་འདོད་ན་འདི་ལ་དྲིལ། །ཆོས་ཉོན་མོངས་འདུལ་བ་ཐབས་ཀྱི་ལམ། །ལམ་བཙན་ས་ཟིན་པ་འདི་ལ་དྲིལ། །སེམས་ཁོ་ཐག་ཆོད་པ་ཆོག་ཤེས་ཀྱི་དཔོན། དཔོན་བཟང་པོ་འདོད་ན་འདི་ལ་དྲིལ། །འཁོར་བ་ལ་ངུ་བྲོའི་སྒྱིད་ལུག་སྐྱུར། །མི་མེད་ཀྱི་རྫ་བྲག་ཕ་མི་མཁར། གྲོགས་ཡོད་གཅིག་པུ་ལྷ་ཡི་ལུས། །སེམས་ལ་སེམས་བཞོན་ཆད་མེད་ཀྱི་རྟ། །རང་ལུས་དགོན་པ་ལྷ་ཡི་ཁང༌། །ཡེང་མེད་ཀྱི་དགེ་སྦྱོར་སྨན་གྱི་མཆོག །དོན་དང་ལྡན་པའི་སྐྱེས་བུ་ལ། །དོན་ལ་ཐོགས་མེད་ཀྱི་གདམས་ངག་བྱིན། །ང་དང་གདམས་ངག་ཁྱེད་དག་གསུམ། མ་རུལ་མ་ཟད་མ་སྐམ་པར། །བུ་ཡི་ལག་ཏུ་བཞག་པ་འདིས། །འབྲས་བུ་ལོ་འདབ་རྒྱས་པར་ཤོག །ཅེས་གསུངས་ཏེ། ང་ཡི་གདམས་ངག་འདི་ཇོ་སྲས་མདོ་སྡེ་འདྲ་བ་རེ་རེ་མིན་པ་སྦྱིན་མི་རུང་བས། གང་ཡིན་ལ་མ་སྦྱིན་ཅིག་གསུངས་ནས་བཀའ་རྒྱས་བཏབ་བོ། །ཉམས་དང་རྟོགས་པ་ཕུན་སུམ་ཚོགས་པ་སྐྱེས། ད་བདག་གིས་བླ་མ་སྐུ་དྲིན་ཅན་ཡབ་ཡུམ་ལ་ནོར་རྫས་ཡོ་བྱད་དང༌། དངོས་པོའི་ཞབས་ཏོག་ནི་བདག་ལ་མེད། དབེན་པའི་གནས་ཤིག་ཏུ་སྒྲུབ་པའི་ཞབས་ཏོག་གིས་མཉེས་པར་བྱ་དགོས་སྙམ་དུ་དགོངས་ཤིང་ཡོད་པ་ལ། ནུབ་ཅིག་གི་རྨི་ལམ་ན། ཌཱ་ཀི་མ་བུ་མེད་ཀྱི་ཆ་བྱད་དུ་བྱས་པ་ཅིག་གི་ཞལ་ནས་ལྷོ་ཤལ་གྱི་ཕྱོགས་སུ་སོང་ཞིག་དང༌། ཌཱ་ཀིའི་བྱིན་རླབས་འཇུག་ཅིང་འགྲུབ་ཐག་ཉེ་བར་འོང་ངོ༌། །ཞེས་རས་དཀར་པོ་ཞིག་ནམ་མཁའ་ལ་དཔྱངས་པ་རྨིས། ཡང་དེའི་རྗེས་སུ་མནལ་ཐུན་ཅིག་ལ། འཁྲུངས་ཡུལ་དུ་ཕེབས། ཡུམ་འདས།

ཁང་པ་ཞིག །སྲིང་མོ་འཁྱམས་པ་ཞིག་རྨིས་ནས་མང་པོ་བཤུམས་པས་དབུ་སྔས་སྤྱན་ཆབ་ཀྱིས་དགང༌། མནལ་སད་པ་དང་སྐྱོ་བ་བཟོད་བླག་མེད་པ་བྱུང༌། དེར་ནམ་ལངས་ནས་མཚམས་སྒོ་ཕྱེས་བླ་མའི་དྲུང་དུ་བྱོན་ཙ་ན། བླ་མ་མནལ་དུ་བཞུགས་འདུག་པའི་ཞབས་ལ་ཕྱག་འཚལ་ནས་ཞུ་དོན་གླུ་རུ་བླངས་ལ། །རྗེ་མི་བསྐྱོད་ཀྱི་ངོ་བོ་ཐུགས་རྗེ་ཅན། །སྤྲང་ལན་གཅིག་ཡུལ་དུ་གཏོང་བར་ཞུ། །ཡུལ་ངན་རྩྭ་ཡི་ཀོ་རོན་དུ། ཉེ་བ་དགྲར་ལངས་ཀྱི་མ་སྨད་གསུམ། །སོ་སོར་གྱེས་ནས་ལོ་འགའ་སོང༌། །སྤྲང་ལན་གཅིག་ཡུལ་དུ་གཏོང་བར་ཞུ། །ཞེས་ཞུས་པས། བླ་མ་མནལ་སད་པ་དང༌། གཟིམ་ཁང་དུ་ཉི་མ་ཤར་བ་དང༌། ཡུམ་གྱིས་བཞེས་པ་འདྲེན་དུ་བྱོན་པ་རྣམས་འཛོམ་སྟེ། བུ་ཁྱོད་མཚམས་དམ་པོར་ཡོད་པ་ཧར་འདོན་བྱེད་པའི་ལུགས་མེད། སྒོ་ང་མའི་དྲོད་ལ་སྐྱེ་བ་ཡིན་ཡུལ་དུ་འགྲོ་ལོང་ཡོད། སྒྲུབ་པ་གྱིས་ལར་ཁྱོད་ལ་ཕྲེང་བ་ཡུལ་ན་མེད། མཚམས་ཧར་འདོན་བྱེད་པ་ཅི་ཡིན། ད་རུང་ཁྱོད་ཞག་ཁ་ཡར་ཅིག་ལ་མ་འགྲོ་དང༌། ངས་རྟེན་འབྲེལ་ཟབ་མོ་བསྒྲིགས་རྒྱུ་ཡོད་གསུངས་ཏེ། དེ་ནས་ཉིན་གཅིག་བླ་མའི་དྲུང་ནས་ད་ཁྱོད་འགྲོ་ན་ཡང་སོང་ལ་སྒོམས། ཡང་རྒྱ་གར་དུ་ལུས་མེད་མཁའ་འགྲོའི་ཆོས་སྐོར་དགུ་ཡོད་པ་ལས་བཞི་ངས་བླངས་པ་ཡིན། ལྔ་ད་རུང་ཡོད་པས་ནཱ་རོའི་བུ་བརྒྱུད་ཅིག་སོང་ན་ལོན་པར་ཡོད་པས། ཁྱོད་འགྲོ་ནུས་ན་སེམས་ཅན་ལ་ཕན་པས་སོང་སྒྲུབ་པ་ནུས་ན་བླ་མའི་ཞབས་ཏོག་དང༌། ཕ་མའི་ཞབས་དྲིན་ལེན། སེམས་ཅན་གྱི་འགྲོ་དོན་ཐམས་ཅད་དུས་གཅིག་ལ་འགྲུབ་པ་ཡིན། སྒྲུབ་པ་མ་ནུས་ན་ཚེ་རིང་པོར་བསྡད་ཀྱང་དགོས་པ་མེད། ཚེ་ངན་རིང་དང་ལས་ངན་མང་ལ་མ་སོང་བར་རེམ། ཡང་དང་ཡང་དུ་ང་དྲན་པ་གྱིས་ཤིང་འབུངས། ངས་ཀྱང་ཁྱོད་ཡང་དང་ཡང་དུ་དྲན་པ་བྱེད། དྲན་རེས་མ་འཛོལ་བའི་ཐབས་མེད་པ་ཡིན་གསུངས་པ་རྣམས་ཀྱིས་སེམས་ལ་ཕན་ཏེ་སྙིང་ལ་གཅག །ཤ་ལ་བྲད་པ་ཅིག་བྱུང་བས་ཕྱིས་སྒྲུབ་པ་སྙིང་རུས་བྱེད་དུས་ཀྱང་གསུང་རེ་རེ་དྲན་ཞིང་བསྒོམ་ཤེད་ཇེ་ཆེ་ཇེ་ཆེར་སོང་སྐད་དོ། །དེ་ནས་མ་ལ་འགྲོ་ཟེར་བས་བདག་མེད་མས་མི་རྟག་པའི་ཉམས་མང་པོ་མཛད་དེ།

མཐུ་ཆེན་ལ་འདི་སྐད་ཅེས་གསུངས་སོ། །ཁྱོད་སྙིང་རུས་ཅན་གྱི་སྡུག་སྲན་ཅན། །ཕྱི་ཐག་རིང་ཞིང་ངང་རིང་པོ། །སྐལ་པ་ཅན་གྱི་བུ་ཁྱོད་ཀྱིས། །བླ་མའི་བདུད་རྩི་ཡེ་ཤེས་འཆང༌། །ངོམ་པར་འཐུང་ལ་བཞུད་པར་ཞུ། །ཕ་དང་མ་གཉིས་མ་བརྗེད་པར། །གསོལ་བ་ཡང་ཡང་འོ་དོད་བོས། །སྙིང་ལ་ཕན་པའི་གདམས་ངག་ལ། འདྲོངས་པར་ཟོ་ལ་བཞུད་པར་ཞུ། །དྲིན་དང་ཕན་པ་མ་བརྗེད་པར། བཀའ་དྲིན་སོམས་ཤིང་སྙིང་རུས་མཛོད། །མཁའ་འགྲོའི་ཁས་བླངས་ཟབ་མོའི་ཆོས། །དྲོ་བར་གྱོན་ལ་བཞུད་པར་ཞུ། །མ་ནུས་སེམས་ཅན་མ་བརྗེད་པར། །རང་སེམས་བྱང་ཆུབ་ལམ་ལ་ཚུད། །སྐལ་པ་བཟང་པོ་བདག་མེད་མས། །བུ་ལ་སྙིང་གཏམ་བསྐུལ་བསྐུལ་བས། བུས་ཀྱང་མ་བརྗེད་སྙིང་ལ་བཟུང༌། །མས་ཀྱང་ཡི་དམ་མགོན་དུ་སྐྱོབ། །སེམས་ཡིད་མཐུན་པའི་མ་བུ་གཉིས། །ཨོ་རྒྱན་ཡུལ་དུ་མཇལ་བར་ཤོག །དྲིན་ལེན་ཆོས་ཀྱིས་འཁོར་བར་ཤོག །ཅེས་གསུངས་པས། མི་ལས་དགའ་སྟེ་ངས་ད་རུང་ཆོས་ཤིག་མི་བྱེད་དེ་ཨེ་ཀོ་བསམ་པ་བྱུང་ངོ༌། །དེ་ནས་བླ་མ་དང་ཇོ་མོས་ཐུགས་ལ་བཏགས་ཤིང་གདམས་ངག་ཐམས་ཅད་རྫོགས་པས། ད་ང་ཡར་ལ་འགྲོ་ཞུས་པས། གཙང་ཡར་འགྲོའི་མགུར་འདི་ཕུལ་བ་ཡིན་ནོ། །རྗེ་མི་བསྐྱོད་ཀྱི་ངོ་བོ་ཐུགས་རྗེ་ཅན། །སྤྲང་ལན་གཅིག་ཡུལ་དུ་འགྲོ་བར་ཞུ། །ཨ་མ་ལུས་ཀྱི་སྒྲོམ་བུ་དེ། །དུས་ད་ལྟ་ཞིག་གམ་མ་ཞིག་ལྟ། །སྲིང་མོ་པེ་ཏ་དཔལ་འདྲེན་དེ། །དུས་ད་ལྟ་ཤིའམ་མ་ཤི་ལྟ། །ཁྱིམ་མཚེས་ཨ་ཁུ་གཡང་དཔལ་དེ། །དུས་ད་ལྟ་ཤིའམ་མ་ཤི་ལྟ། །ཨ་ནེ་ཁྱུང་བཟའི་དཔལ་འདྲེན་དེ། །དུས་ད་ལྟ་སྐྱིད་དམ་མི་སྐྱིད་ལྟ། །ཁང་པ་ཀ་བཞི་གདུང་བརྒྱད་དེ། །དུས་ད་ལྟ་འགྱེལ་ལམ་མི་འགྱེལ་ལྟ། །བཙན་མཁར་ཟུར་བཞི་ལོགས་བརྒྱད་དེ། །དུས་ད་ལྟ་ཞིག་གམ་མ་ཞིག་ལྟ། །གཤོང་ཞིང་འོལ་མོ་གྲུ་གསུམ་ལ། །འཇག་སྐྱ་འཕྱུར་རམ་མ་འཕྱུར་ལྟ། །དམ་ཆོས་གླེགས་བམ་བརྒྱད་པ་དེ། །དུས་ད་ལྟ་བཞུགས་སམ་མི་བཞུགས་ལྟ། །བླ་ཆོས་དཀོར་གཉེར་ལྷ་འབུམ་དེ། །དུས་ད་ལྟ་སྐུ་ཁམས་ཨེ་བཟང་ལྟ། །རྗེ་མི་བསྐྱོད་ཀྱི་ངོ་བོ་ཐུགས་རྗེ་ཅན། །སྤྲང་ལན་གཅིག་ཡུལ་དུ་འགྲོ་བ་ལ། །སྐྱེལ་མ་དང་བསུ་མ་ཐམས་ཅད་མཛོད། །བར་ཆད་རྐྱེན་ངན་གྱིས་བཟློག་པར་མཛོད། །ལུས་ངག་དང་བསམ་པའི་སྲུང་མ་མཛོད། །སྨོན་ལམ་དང་ཐུགས་ཁུར་གྱི་རྟེན་འབྲེལ་མཛོད། །ཐུགས་རྗེ་དང་ནུས་པའི་དབང་བསྐུར་མཛོད། །རྒྱུད་ལུང་དང་མན་ངག་གིས་རྒྱབ་བརྟེན་མཛོད། །ཚེ་རིང་དང་ནད་མེད་ཀྱི་བཀྲ་ཤིས་མཛོད། །སྤྲང་པོའི་སྐྱིད་སྡུག་ཁྱེད་རང་ཤེས།

རི་ཁྲོད་ཐུབ་པར་བྱིན་གྱིས་རློབས། །ཞེས་ཞུས་པས། འོ་མཐུ་ཆེན་ཡིད་གཉིས་དང་ཐེ་ཚོམ་མི་དགོས། ཁྱེད་ལ་ཡང་ངས་ཤེས། ང་ལ་ཡང་ཁྱེད་ཤེས། ཆོས་ནུས་ན་ཡང་གང་ནས་དགའ་དང་འདི་ནས་དགའ་མེད་པར་དགའ། ཁྱོད་ལ་ཡང་གང་ནས་སྐྱིད་དང་འདི་ནས་སྐྱིད་མེད་པར་སྐྱིད། རེམ་ཅིག་རེམ་ཅིག་གསུངས་ཏེ་མགུར་འདི་གསུངས་སོ། །༈ རྗེ་བླ་མ་རྣམས་ལ་གསོལ་བ་འདེབས། །ལས་བྱ་བ་ཆོས་དང་མཐུན་པའི་བུ། །ལུས་སྤྲུལ་སྐུ་སངས་རྒྱས་འགྲུབ་པར་ཤོག །ངག་རྡོ་རྗེའི་བཟླས་པ་བདུད་རྩིའི་རོས། །རྟེན་འབྲེལ་ལོངས་སྐུ་འགྲུབ་པར་ཤོག །སེམས་རྩ་བ་བྱང་ཆུབ་སྡོང་པོ་ལ། །ཆོས་སྐུའི་ལོ་འདབ་རྒྱས་པར་ཤོག །བླ་མའི་བཀའ་ཚིག་རྡོ་རྗེའི་གསུང༌། སྙིང་ལ་བརྗེད་མེད་གནས་པར་ཤོག །ཡི་དམ་མཁའ་འགྲོའི་བྱིན་རླབས་དེ། །སྲོག་གི་རྩ་བར་གནས་པར་ཤོག །ཆོས་སྐྱོང་སྲུང་མའི་རྒྱབ་བརྟེན་དེ། །འབྲལ་བ་མེད་པར་སྐྱོང་བར་ཤོག །རྟེན་འབྲེལ་ཟབ་མོའི་སྨོན་ལམ་དེ། མྱུར་བ་ཉིད་དུ་འགྲུབ་པར་ཤོག །ཆོས་མཛད་ཀུན་གྱི་ཐུགས་རྗེ་དེ། །དུས་རྣམས་ཀུན་ཏུ་འཛིན་པར་ཤོག །ཁྱོད་གཙང་སིལ་མ་ལ་ཡི་ལ་ཐོག་ཏུ། །བསྟན་མ་བཅུ་གཉིས་ཀྱི་བསུ་མ་ཡོད། །སང་ཉིན་འགྲོ་བའི་ལམ་ཀ་ན། དཔའ་བོ་མཁའ་འགྲོས་སྐྱེལ་མ་ཡོད། །ཕ་ཡུལ་ཞེན་པའི་འཁོར་ཞིང་ན། །མི་རྟག་སྒྱུ་མའི་དམ་ཆོས་ཡོད། །ཨ་ནེ་སྲིང་མོའི་ཉེ་འཁོར་ལ། །སྒྱུ་མ་ཞིག་པའི་གདམས་ངག་ཡོད། །མི་མེད་ལུང་པའི་བྲག་ཕུག་ན། འཁོར་འདས་རྗེ་བའི་ཚོང་འདུས་ཡོད། །སྙིང་རུས་ལུས་ཀྱི་དགོན་པ་ན། །ལྷ་བདེ་གཤེགས་འདུས་པའི་མཆོད་ཁང་ཡོད། །ན་མེད་ཟྭ་ཡི་ཚོགས་འཁོར་ལ། །མཁའ་འགྲོ་མཉེས་པའི་བདུད་རྩི་ཡོད། །འཁྲུལ་འཁོར་གནད་ཀྱི་ཁ་བསྒྱུར་ལ། འབྲས་རིན་ཆེན་སྐྱེ་བའི་སོ་ནམ་ཡོད། །ཡུལ་མི་རྩིས་ཆུང་བའི་རང་ཡུལ་དེ། །འཕྲལ་གཡེང་བ་མེད་པའི་དགེ་སྦྱོར་ཡོད། །མཚམས་དམ་པོ་མི་མེད་ཁྱི་མེད་ན། །རྟགས་མྱུར་དུ་ཐོན་པའི་སྒྲོན་མེ་ཡོད། །ཟས་དཀོར་ཟས་མེད་པའི་རང་ཟས་ལ། །བདེ་བ་ལྷ་ཡི་ཕ་འབབ་ཡོད། །གྲིབ་དྭངས་པ་ལྷ་ཡི་གཞལ་ཡས་ན། །རང་དོན་ཆེན་འགྲུབ་པའི་ལྟད་མོ་ཡོད། །ངོས་ལྐོག་མེད་པའི་ལྷ་ཆོས་ལ། །དམ་ཚིག་གཙང་བའི་འཕྲིན་ལས་ཡོད། །བཀའ་བཞིན་བསྒྲུབ་པའི་སོ་ནམ་ལ། །དངོས་གྲུབ་ཀུན་གྱི་གཏེར་ཁ་ཡོད། །དམ་ཆོས་མཁའ་འགྲོའི་སྲོག་སྙིང་ལ། །འཁོར་འདས་གཉིས་ཀྱི་གྱེས་སོ་ཡོད། །མར་པ་ལོ་ཙཱའི་བུ་བརྒྱུད་ལ། །གཏམ་སྙན་མང་པོའི་འོང་སྒོ་ཡོད། །མི་ལ་རས་པའི་སྙིང་རུས་ལ། །སངས་རྒྱས་བསྟན་པའི་སྲོག་ཤིང་ཡོད། །ཅེས་གསུངས་ཏེ།

ད་ཀུན་འགྲོ་ན་ཡང་ངས་ཡར་སྐྱེལ་གསུངས་ནས། ལམ་ཆས་གང་འདོད་པའི་དྲོ་བརྒྱགས་སྤྲད་དེ། བླ་མའི་ཞལ་ནས། བུ་ཁྱོད་སོང་ཡང་ཨ་མ་དང་ནི་མི་འཕྲད་པར་འདུག །འགྲོ་ན་བཏང་བས་ཆོག་གིས། ཁྱོད་ནང་དུ་འོང་བ་དང་ང་གཉིད་དུ་སོང་བ་འཕྲད་པས་ངེད་རང་ཕ་བུ་གཉིས་ཕྱིས་མི་འཕྲད་པར་འདུག །འོན་ཀྱང་མཁའ་ལ་ཉི་མ་ཤར་བ་དེ། བཀའ་བརྒྱུད་ཀྱི་བསྟན་པ་དེ་ཟླ་བ་ཡར་གྱི་ངོ་བཞིན་ཁྱོད་ཀྱིས་དར་བར་བྱེད་འདུག །ཡུམ་བཞེས་པ་འདྲེན་དུ་བྱུང་བ་དང་འཛོམས་པས། བུ་ཁྱོད་ལ་ཕྱིས་བསམ་གཏན་ཟས་ཀྱིས་འཚོ་བ་ཞིག་འོང་བར་འདུག །ལར་ཁོ་བོས་རྒྱ་གར་ནས་དཀའ་ལས་བྱས་པའི་ཆོས་མ་ལུས་པ་བུམ་པ་གང་བྱོའི་ཚུལ་དུ་བྱིན་ཟིན། ཆོས་ཐམས་ཅད་རྨི་ལམ་སྒྱུ་མ་ལྟ་བུ་ཙམ་དུ་ངོ་སྤྲད་ཡོད་པས་བུ་ཁྱོད་དེ་ལྟར་ཤེས་པར་གྱིས། ཡུལ་དུ་ཡང་ཞག་བདུན་ལས་ལྷག་པར་མ་སྡོད། རྩ་རླུང་ཐབས་ལམ་གྱི་གདམས་ངག་རྣམས་བཀའ་རྒྱས་ཐོབ་ལ་མང་པོ་ལ་མ་སྤེལ། གནས་གཡའ་ཁྲོད་དང་གངས་ཁྲོད་ཁོ་ན་འགྲིམ། སྐབས་ལན་གཅིག་རྩ་རླུང་གི་གེགས་ཅུང་ཟད་འོང་བར་འདུག །དེའི་དུས་སུ་ཤོག་དྲིལ་འདི་ཤིག་ལ་ལྟོས། དེ་ཚུན་ལ་མ་ལྟ། །ཞེས་ཕྱག་དཔེ་རྒྱས་བཏབ་པ་ཅིག་གནང་གཙང་སིལ་མ་ལ་འཇིགས་པ་ཆེན་པོ་ཡིན། གྲོགས་བཟང་པོ་དང་འགྲོགས་ལ་སོང་གསུངས། ཡང་རྗེ་བཙུན་གྱིས་ཞུ་དོན་མགུར་དུ་བཞེངས་པ། གཙང་སིལ་མ་ལ་ཡི་ལ་རྩ་ལ། །བསྟན་མ་བཅུ་གཉིས་ཀྱི་བསུ་མ་ཡོད། །རྗེ་བྱིན་རླབས་ཅན་ལ་གསོལ་བ་འདེབས། །རྒྱབ་བརྟེན་དཀོན་མཆོག་གསུམ་ལ་འཚལ། །གནས་གསུམ་མཁའ་འགྲོས་སྐྱེལ་མ་ཡོད། །གྲོགས་བྱང་ཆུབ་སེམས་དང་འགྲོགས་ནས་འགྲོ། །བསུ་མ་ལྷ་སྲིན་སྡེ་བརྒྱད་ཡོད། །སྡང་བ་དགྲ་ཡི་འཇིགས་དང་བྲལ། །རྗེ་མི་བསྐྱོད་ངོ་བོ་ཐུགས་རྗེ་ཅན། །སྤྲང་ལན་གཅིག་ཡུལ་དུ་འགྲོ་བ་ལགས། །ཞེས་ཞུས་པས། བླ་མའི་ཞལ་ནས་བདག་མེད་མ་ལ་མཆོད་པ་བཟང་པོ་དང་ཚོགས་འཁོར་ཤོམས་གསུངས། མཆོད་པ་བཤམས། ཇོ་མོ་ལ་ཡང་ཉམས་འཕར་བ་དང༌།

སྤྱན་ཆབ་མང་པོ་བྱུང༌། བླ་མས་ཀྱང་སྐུ་ཡི་སྤྲུལ་པ་བསམ་གྱིས་མི་ཁྱབ་པ་བསྟན། ལོ་ཙཱ་བ་ཆེན་པོའི་ཞལ་ནས་བུ་ཁྱོད་ཀྱི་དམ་ཆོས་བྱེད་སྙམ་ན། ང་ཡི་ཤེས་ཚད་ཁྱོད་ལ་སྤྲུགས། །ངས་ནོར་ཕྱིར་དམ་ཆོས་ག་ལ་གཏོང༌། །ཚུལ་བཞིན་ཉམས་སུ་ལེན་པའི་མི། །རྨི་ལམ་དུ་ཡང་ག་ལ་རྙེད། །བུ་ཁྱོད་ནོར་མེད་དམ་ཆོས་འཚོལ། །འཚོལ་ས་མ་ནོར་ང་ལ་འཕྲད། །ངས་སྙིང་གཏམ་དྲིལ་ནས་བཤད་གྱུར་ན། །ནཱ་རོ་མེ་ཏྲིའི་གདམས་ངག་འདི། །གཞན་ལ་ཕན་ཕྱིར་དཀའ་བ་སྤྱད། རང་གི་དོན་དང་ནོར་ཕྱིར་དུ། །དམ་ཆོས་བླངས་ནས་ང་ལ་སྡིག །བུ་སྙིང་ནས་ང་ལ་ཉོན་དང་ལོ། །སྙིང་ནས་དམ་ཆོས་ལོང་ན་ནི། །འཁོར་བའི་སྡུག་བསྔལ་སེལ་དང་ལོ། །འཇིག་རྟེན་བློ་ཡིས་ཐོང་དང་ལོ། །སྙིང་ནས་དམ་ཆོས་བྱེད་གྱུར་ན། །རྒྱུད་སྡེའི་མཁྱེན་རྒྱ་མི་འཚལ་གྱི། །གདམས་ངག་དང་དུ་ལོང་ལ་སྒོམས། །བུ་འཇིག་རྟེན་བློ་ཡིས་མ་ཐོང་བར། །འདི་ཡི་བྱ་བ་དམ་པའི་ཆོས། །བསྲེས་ན་ཆོས་དེ་ཤོར་བ་ཡིན། །བུ་ཡིས་འཁོར་བའི་སྡུག་བསྔལ་སོམ། །འཁོར་བའི་རང་བཞིན་འདི་རང་ཞེས། །བདག་གིས་ལྕེ་བརྒྱར་རབ་སྤྲུལ་ནས། །བསྐལ་བ་བྱེ་བ་བསམ་ཡས་སུ། །བཤད་ཀྱང་བརྗོད་ཀྱིས་མི་ལོང་བས། །ངས་བཤད་དམ་ཆོས་ཆུད་མ་གསན། །ཞེས་གསུངས་ནས་ཕྱག་སྤྱི་བོར་བཞག །བུ་དེ་ཤིན་ཏུ་དགེ་བར་གྱུར་ཅིག །ཅེས་གསུངས་ནས་ཤིས་པ་མང་དུ་བརྗོད། དེ་ནས་རྗེ་ལོ་ཙཱའི་དྲུང༌། མི་ལས་ལམ་ཁྱེར་དྲུག་གི་མགུར་བཞེངས་པ། འགྲོ་ན་སྣང་བ་ལམ་དུ་འཁྱེར། །ཚོགས་དྲུག་རང་གྲོལ་གྱི་འགྲོ་ལུགས་ཡིན། །སྡོད་ན་མ་བཅོས་རྣལ་མར་སྡོད། །ཉམས་སྙིང་པོ་དོན་གྱི་སྡོད་ལུགས་ཡིན། །ཉལ་ན་མཉམ་ཉིད་ངང་དུ་ཉལ། །དུས་གསུམ་མཉམ་བཞག་གི་ཉལ་ལུགས་ཡིན། །ཟ་ན་སྟོང་ཉིད་ཀྱི་ངང་དུ་ཟ། །གཟུང་འཛིན་གཉིས་མེད་ཀྱི་ཟ་ལུགས་ཡིན། །འཐུང་ན་ཡེ་ཤེས་ཀྱི་ཆབ་ལ་འཐུང༌། །ཉམས་རྒྱུན་ཆད་མེད་པའི་སྐྱོང་ལུགས་ཡིན། །འགྲོ་འཆག་ཉལ་འདུག་སེམས་ལ་ལྟ། །མཐུན་མཚམས་མེད་པའི་དགེ་སྦྱོར་ཡིན། །ཞེས་པའི་མགུར་འདི་མཛད་དོ། །དེ་ནས་སེམས་དཔའ་གཏིང་ངེ་སོང་སྟེ།

ངས་སྙིང་རུས་ཤིག་ནུས་ན་དོགས་པ་མེད་པར་འདུག་སྙམ་པའི་སྣང་བ་མཐོ་ལིང་ངེ་བ་ཅིག་རྒྱུན་དུ་བྱུང་ངོ༌། །དེ་ནས་བླ་མ་མར་པ་དང་རྔོག་གཉིས་ལ་སངས་རྒྱས་ཀྱིས་འདུ་ཤེས་སྐྱེས་པའི་དད་པ་བརྟན་པོ་ཐོབ་ཅིང༌། བླ་མ་ཡབ་ཡུམ་སྐུ་འཁོར་སུམ་ཅུ་ཙམ་གྱིས་སྔ་དྲོ་ཞིག་གི་བར་སྐྱེལ་མ་མཛད་དེ། ཡིད་འཕྲེང་བའི་སྐྱོ་ཤས། ངག་འཕྲེང་བའི་སྙིང་གཏམ། ལུས་འཕྲེང་བའི་སྙིང་གཏམ་མང་དུ་མཛད་ཅིང༌། བླ་མའི་ཞབས་ལ་འཇུས་ཏེ་སྨོན་ལམ་བཟང་པོ་བཏབ། བླ་མས་ཀྱང་ཕྱག་མཛུབ་སྙིང་དཀར་གཏད་ནས་སྨོན་ལམ་མང་པོ་གསུངས་ཏེ། དཔོན་སློབ་གཉིས་འབྲལ་མི་ཕོད་པའི་གདུང་དབྱངས་མང་པོ་མཛད་ནས། ས་ཕག་མ་བུད་ཀྱི་བར་དུ་ཡིད་འཕྲེང་བའི་ཕྱི་མིག་མང་པོ་ཡང་དང་ཡང་དུ་བལྟས་ཙ། བླ་མ་དཔོན་སློབ་རྣམས་ལྷོ་བྲག་གངས དཀར་གྱི་ལ་ཁར་ད་རུང་སྨུག་སྤུངས་སེ་འདུག་པས་ཡིད་ལ་བཅད་རྡོ་ཆེན་པོ་ཡོད་པ་ཡིན་པས་དེས་ལོག་ཆིས་བྱས་སོ། །ཕྱི་མིག་མང་པོ་ཡང་དང་ཡང་དུ་བལྟས་པས། མར་པའི་ཞལ་ནས། ཁོས་ཕྱི་མིག་ཡང་ཡང་བལྟས་པ་དེ་ང་ལ་འཕྲེང་ནས་ལོག་ཚད་དེ། སྙིང་ལ་རུས་པ་ཅིག་ཡོད་དོ་གསུངས་སོ། །རྗེ་བཙུན་གྱི་ཐུགས་ལ་ཡང་ལས་ཅི་ལ་ཐུག་ཀྱང་ཆོས་བྱེད་བསམ་པའི་ངེས་ཤེས་དང་མ་བྲལ་བར་བླ་མ་ཡིད་ལ་སྤྲིང་ངེ་བ་ཅིག་བྱུང་བས་སྐྱོ་ཏིང་ངེ་བ་ཞིག་ལ་ཡུལ་དུ་བྱོན་ནོ། །བླ་མ་མར་པ་ཡར་ལ་བྱོན་ཏེ་ང་ཡི་བུ་དེས་ཆོས་གཤའ་མ་ཞིག་ནུས་པར་འདུག་གསུངས་སོ། །དེ་ཡན་ཆད་ཐམས་ཅད་དཀའ་སྤྱད་སྙིང་རུས་ཀྱི་སྐོར་ཏེ་ལྔ་ལས་གོང་མའི་སྐོར་རོ། ། ༈ དེ་ནས་ཏིང་ངེ་འཛིན་དང་འབྲེལ་པའི་ཡོན་ཏན་བཅོ་བརྒྱད་དེ། འཁོར་བ་ལ་སྙིང་པོ་མེད་པར་རྟོགས་པའི་ཡོན་ཏན་དང༌། རྨི་ལམ་བརྡར་ཤར་བའི་ཡོན་ཏན་དང༌། བདེ་དྲོད་ངོ་འཕྲོད་པའི་ཡོན་ཏན་དང༌། ཟས་གོས་ཀྱི་འདུན་པ་དང་བྲལ་བའི་ཡོན་ཏན་དང༌། ཉམས་མྱོང་བདེ་བར་ཤར་བའི་ཡོན་ཏན་དང༌། རྟོགས་པ་ལམ་དུ་ཤར་བའི་ཡོན་ཏན་དང༌། སྣང་བ་མཐུན་རྐྱེན་དུ་ཤར་བའི་ཡོན་ཏན་དང༌།

ཆོས་བརྒྱད་རང་གྲོལ་དུ་ཤར་བའི་ཡོན་ཏན་དང༌། རྩོད་པས་མི་བརྫི་པའི་ཡོན་ཏན་དང༌། དྲིན་ལེན་བསབ་པའི་ཡོན་ཏན་དང༌། སྤྱོད་པ་ཆེ་བའི་ཡོན་ཏན་དང༌། ལྷ་ཡི་ལྷར་གྱུར་པའི་ཡོན་ཏན་དང༌། ཡེ་ཤེས་སྒྲོན་མེ་བལྟམས་པའི་ཡོན་ཏན་དང༌། ནུས་པ་ཆེ་བའི་ཡོན་ཏན་དང༌། བྱིན་བརླབས་ཆེ་བའི་ཡོན་ཏན་དང༌། ཕྱག་རྒྱ་ཆེན་པོ་ངོ་འཕྲོད་པའི་ཡོན་ཏན་དང༌། ཚེ་གཅིག་གིས་ཟུང་འཇུག་རྡོ་རྗེའི་སྐུ་འགྲུབ་ཅིང་འཇའ་ལུས་སུ་ཡལ་བའི་ཚུལ་བསྟན་པའི་ཡོན་ཏན་ནོ། །དེ་ལ་དང་པོ་འཁོར་བ་ལ་སྙིང་པོ་མེད་པར་རྟོགས་པའི་ཡོན་ཏན་ནི། རང་གི་ཡུལ་དུ་སོང་ཙ། ཕ་ཡི་རུས་པ་ལ་བཙའ་ཞན་ནས་ཁང་པའི་ཕུག་ཏུ་འདུག །མ་ཡི་རུས་པ་ཁང་པའི་སྒོ་ཐེམ་ན་སྐྱ་ཁྲོ་ལེ་འདུག །སྲིང་མོ་སྤྲང་དུ་སོང༌། ཡུལ་ཐམས་ཅད་འདྲེ་ཡོད་ཟེར་ནས་དྲི་ཟའི་གྲོང་ཁྱེར་དུ་སོང༌། ཞིང་ཐམས་ཅད་འཇག་སྐྱ་བཤུད་བཤུད་འདུག །ཚང་མང་འགྱེལ་བའི་གྱང་རལ་ཕ་མའི་རྩིབས་ཁོག་སྐྱ་ཟིང་ངེ་འདུག །མཁར་ཅིག་ཡོད་པ་བོང་བུའི་རྣ་མཆོག་བཞིན་དུ་སོང་སྟེ། ཆོས་དེ་ཚོའི་གླེགས་ཐག་གླེགས་ཤིང་མིས་ཁྱེར་ནས་ཤོག་གུའི་བར་དུ་རྩ་ལྡུམ་སྐྱེས་ནས་འདུག་སྟེ། ཉིན་མོ་ཝ་སྤྱང་འདྲོག་འུ་རེ། ནུབ་མོ་ཡི་དྭགས་བཤི་རིང་ངེ་འདུག་པས་བློ་དང་སྣང་བ་མི་བདེ་བའི་ངང་ལ་དེ་ནུབ་དེར་ཉལ་བ་ལ། མནལ་ཡེ་མ་བྱུང་བས། ད་དེ་ཆོས་ཅིག་མ་ནུས་ན་ཕན་པ་མི་འདུག་བསམ་པ་སྐྱེས་ཏེ། ནམ་སྨད་ཐོ་རངས་ཁར་སྙིང་མི་དགའ་ཕྱོད་དེ་བ་ཅིག་ལ་ཆགས་མ་དབྱངས་ཀྱི་མགུར་འདི་གསུངས་སོ། །ཀྱེ་མ་ཀྱེ་མ་ཀྱི་ཧུད་ཀྱི་ཧུད་ཨང༌། །འཁོར་བའི་ཆོས་ལ་བློ་གཏད་བྱས་པ་རྣམས། །བསམ་ཞིང་བསམ་ཞིང་ཡི་མུག་མང་ཡང་ལྡང༌། །དཔྱད་ཅིང་དཔྱད་ཅིང་སྡུག་བསྔལ་གཏིང་ནས་འཁྲུགས། །བསྐོར་ཞིང་བསྐོར་ཞིང་འཁོར་བའི་གཏིང་དུ་འཕེན། །འདི་འདྲའི་སྙིང་རླུང་ལས་ཀྱིས་ཟིན་པ་རྣམས། །ཅུག་བྱེད་ཅུག་བྱེད་ཆོས་ལས་གྲག་པ་མེད། །རྗེ་མི་བསྐྱོད་ཀྱི་ངོ་བོ་རྡོ་རྗེ་འཆང༌། །སྤྲང་པོས་རི་ཁྲོད་ཐུབ་པར་བྱིན་གྱི་རློབས། །མི་རྟག་སྒྱུ་མའི་གྲོང་ཁྱེར་ན། །ཤུལ་རིང་གི་མགྲོན་པོ་སྙིང་རླུང་ལྡང༌། །ཡུལ་ཡ་མཚན་གུང་ཐང་སྣོལ་ལུང་རལ། །ནོར་ལུག་བ་རའི་ཁ་ཟས་རྩྭ། །དུས་དེང་སང་འབྱུང་པོས་བདག་ཏུ་བཟུང༌། །འདི་ཡང་མི་རྟག་སྒྱུ་མའི་དཔེ་ཅིག་རེད། །དཔེ་འདིས་ཀྱང་རྣལ་འབྱོར་ཆོས་ཤིག་བྱེད། །ཚང་མང་ཀ་བཞི་གདུང་བརྒྱད་དེ། །དུས་དེང་སང་སེང་གེའི་ཡ་མཁལ་འདྲ། །མཁར་ཟུར་བཞི་ལོག་བརྒྱད་རྩེ་དང་དགུ། །དུས་དེང་སང་བོང་བུའི་རྣ་མཆོག་འདྲ། །འདི་ཡང་མི་རྟག་སྒྱུ་མའི་དཔེ་ཅིག་རེད། །དཔེ་འདིས་ཀྱང་རྣལ་འབྱོར་ཆོས་ཤིག་བྱེད། །གཤོང་ཞིང་འོལ་མོ་གྲུ་གསུམ་དེ། །དུས་དེང་སང་འཇག་མའི་ཕ་ཡུལ་རེད། །གཉེན་ཉེ་བ་ཕན་དུ་རེ་བ་རྣམས། །དུས་དེང་སང་དགྲ་བོའི་དམག་དཔུང་རེད། །འདི་ཡང་མི་རྟག་སྒྱུ་མའི་དཔེ་ཅིག་རེད། །དཔེ་འདིས་ཀྱང་རྣལ་འབྱོར་ཆོས་ཤིག་བྱེད། །ཕ་བཟང་པོ་ཐོས་པ་སེ་བ་དེ། །དུས་དེང་སང་རུས་ཕྱེ་སྤར་བ་གང༌། །ཨ་མ་ཉང་ཚ་དཀར་རྒྱན་དེ། །དུས་དེང་སང་རུས་པའི་རྩིབས་ཁོག་ཅིག

།འདི་ཡང་མི་རྟག་སྒྱུ་མའི་དཔེ་ཞིག་རེད། །དཔེ་འདིས་ཀྱང་རྣལ་འབྱོར་ཆོས་ཤིག་བྱེད། །བླ་མཆོད་དཀོར་གཉེར་ལྷ་འབུམ་དེ། །དུས་དེང་སང་མི་ཡི་གཡོག་པོ་རེད། །འདི་ཡང་མི་རྟག་སྒྱུ་མའི་དཔེ་ཞིག་རེད། །དཔེ་འདིས་ཀྱང་རྣལ་འབྱོར་ཆོས་ཤིག་བྱེད། །དམ་ཆོས་དཀོན་མཆོག་བརྩེགས་པ་དེ། །དུས་དེང་སང་བྱ་བྱིས་ཚང་སྟན་བྱས། །འདི་ཡང་མི་རྟག་སྒྱུ་མའི་དཔེ་ཞིག་རེད། །དཔེ་འདིས་ཀྱང་རྣལ་འབྱོར་ཆོས་ཤིག་བྱེད། །ཁྱིམ་མཚེས་ཨ་ཁུ་གཡང་དཔལ་དེ། །དུས་དེང་སང་སྡང་བའི་དགྲ་དང་བསྡོངས། །སྲིང་མོ་ཁྱུང་གཟའ་དཔལ་འདྲེན་དེ། །གར་སོང་རྗེས་མགོ་གཏད་སོ་མེད། །འདི་ཡང་མི་རྟག་སྒྱུ་མའི་དཔེ་ཞིག་རེད། དཔེ་འདིས་ཀྱང་རྣལ་འབྱོར་ཆོས་ཤིག་བྱེད། །རྗེ་མི་བསྐྱོད་ཀྱི་ངོ་བོ་སྐུ་དྲིན་ཅན། །སྤྲང་པོ་རི་ཁྲོད་ཐུབ་པར་བྱིན་གྱིས་རློབས། །ཞེས་གདུང་དབྱངས་མང་པོ་བླངས་ནས། ཆོས་རྣམས་ཀྱི་ཡིག་འབྲུ་གསལ་བ་རྣམས། སློབ་དཔོན་རྙིང་མ་བ་ཡི་གེ་བསླབ་ས་ཞིག་ཡོད་པ་དེ་ལ་ཕུལ་ནས་གླའོ་ཞིབ་དུ་དྲིས་པས། ཚ་བ་ཞིག་གནང་ནས་ཁྱེད་ད་བར་གར་སོང༌། ཁྱེད་ལ་རེ་མ་བྱུང༌། མི་མང་པོ་བསད་ནས་མ་ལ་ཡང་མ་ཕན། ཡུལ་མཁར་ཡང་མ་ཟིན་གསུང་པས། སློབ་དཔོན་རྙིང་མ་བའི་དྲུང་དུ་མི་རྟག་པའི་མགུར་འདི་གསུངས་སོ། །ཀྱེ་མ་འཁོར་བའི་ཆོས་ལ་སྙིང་པོ་མེད། །མི་རྟག་མི་རྟག་སྙིང་པོ་མེད། །འགྱུར་ཞིང་འགྱུར་ཞིང་སྙིང་པོ་མེད། །མི་ངེས་མི་ངེས་སྙིང་པོ་མེད། །ཡུལ་ཡོད་བདག་མེད་སྙིང་པོ་མེད། །བདག་ཡོད་ཡུལ་མེད་སྙིང་པོ་མེད། །བདག་དང་ཡུལ་གཉིས་འཛོམས་རུང་སྙིང་པོ་མེད། །འཁོར་བའི་ཆོས་ལ་སྙིང་པོ་མེད། །ཕ་ཡོད་བུ་མེད་སྙིང་པོ་མེད། །བུ་ཡོད་ཕ་མེད་སྙིང་པོ་མེད། །ཕ་བུ་གཉིས་ཀ་འཛོམ་ཡང་སྙིང་པོ་མེད། །འཁོར་བའི་ཆོས་ལ་སྙིང་པོ་མེད། མ་ཡོད་ཕ་མེད་སྙིང་པོ་མེད། །ཕ་ཡོད་མ་མེད་སྙིང་པོ་མེད། །ཕ་མ་གཉིས་ཀ་འཛོམ་རུང་སྙིང་པོ་མེད། །འཁོར་བའི་ཆོས་ལ་སྙིང་པོ་མེད། །མི་ཡོད་ནོར་མེད་སྙིང་པོ་མེད། །ནོར་ཡོད་མི་མེད་སྙིང་པོ་མེད། །མི་ནོར་གཉིས་ཀ་འཛོམ་ཡང་སྙིང་པོ་མེད། །བདེ་སྐྱིད་ལོངས་སྤྱོད་འཛོམ་ཡང་སྙིང་པོ་མེད། །འཁོར་བའི་ཆོས་ལ་སྙིང་པོ་མེད། །ཅི་བྱས་སྡུག་བསྔལ་སྙིང་པོ་མེད། །ཅི་བསགས་མི་རྟག་སྙིང་པོ་མེད། །ཅི་སྒྲུབ་སྒྱུ་མར་སྙིང་པོ་མེད། །ཐམས་ཅད་འཛོམ་ཡང་སྙིང་པོ་མེད། །འཁོར་བའི་ཆོས་ལ་སྙིང་པོ་མེད། །སྙིང་པོ་མེད་པའི་རང་བཞིན་ལ། །ད་ནི་རྣལ་འབྱོར་བདག་ཅག་གིས། །སྙིང་པོའི་དོན་ཅིག་ཅུག་བསྒྲུབ་ཨང༌། །རྗེ་མི་བསྐྱོད་ཀྱི་ངོ་བོ་རྡོ་རྗེ་འཆང༌། །སྤྲང་པོས་རི་ཁྲོད་ཟིན་པར་བྱིན་གྱིས་རློབས། །ཞེས་མགུར་བཞེངས་ནས།

ཀྭ་ཡེ་ཤིང་དང་ཞིང་དགོས་པ་ཡོད་ན་འདིར་ཤོག་ཅེས་བོས་ནས། ཕ་བསགས་པ་ཅན་གྱི་ཞིང་མཁར་ལ། །བུ་སྟོང་ཕོད་ཅན་གྱི་ཐོས་པ་དགའ། །ཞེན་ཆགས་རྡུལ་ཙམ་མི་བདོག་པས། །དགྲ་མེད་གཉེན་མེད་བཤེས་ཀྱང་མེད། །ཅེས་གསུངས་པས། སློབ་དཔོན་ཡིན་ན་གོ་བཅད་དེ་ཡུལ་འདིར་མི་རྣམས་ཀྱི་འདྲེ་བསྒྲུབ་ལས་འདི་བྱས་ཟེར་ཞིང་ཡོད། ཁྱོད་ཀྱི་མ་ཤི་ནས་ལོ་མང་པོ་རེད། སྲིང་མོ་སྤྲང་དུ་སོང་ཡོད། ཨ་ནེ་ཕུ་འདི་ན་ཕུ་འབྲོག་མདའ་ཞིང་འཛོམ་ནས་ཡོད་པས། དེར་སོང་ན་བརྒྱགས་ཆུ་ལ་ཕན་པ་སྟེར་མོད་གསུངས་པས། རྗེ་བཙུན་ཡང་སྐྱོ་ཕྱོད་དེ་བཏང་བ་ལ། ཨ་ནེ་ཅན་དུ་ཡང་སོང་ཙ། ཨ་ནེས་ཡུན་རིང་བལྟ་མ་ཉན་ཏེ། རེས་ཤིག་སྦྲ་ཡི་ཀ་བ་ཕབ་ནས་ཁྱི་བཀྱེས་ནས་བརྡུང་དུ་བྱུང་ནས། སྤྲང་པོ་ཕ་མེས་ཀྱི་བླ་འཚོང༌། ཡུལ་ཕུང་ཟེར་ཞིང་བརྒྱབ་པས། རྗེ་བཙུན་ཕྱི་ནུད་ཕྱི་ནུད་བྱས་པས་རྡོ་ཞིག་ལ་འཐོག་ནས་ཀོ་མོག་ཅིག་ཏུ་འགྱེལ་བ་དང༌། བེར་གའི་སྣེ་མོ་ལ་འཇུས་ནས་མགུར་འདི་གསུངས་སོ། །ཡུལ་ངན་རྩྭ་མའི་ཀོ་རོན་དུ། །གཉེན་འདུན་དགྲར་ལངས་ཀྱི་མ་སྨད་གསུམ། །སྲན་ཕུང་བེར་གས་གཏོར་བ་བཞིན། །ང་སྤྲང་པོས་མི་ཡུལ་ས་མཐའ་བསྐོར། །ཨ་མ་སྡུག་མཐའ་ཤི་བས་བསྐོར། ངེད་མ་སྨད་གསུམ་ལས་སྡུག་པ་མེད། །ང་རང་ཕ་ཡི་ཡུལ་ལ་འོང་ཙ་ན། །སྙིང་རླུང་གིས་སྐྱོ་ཤས་ཁོང་ནས་ལངས། །གཉེན་འདུན་གྱི་གདུང་སེམས་མ་ཆོད་པས། །ཁྱོད་ཨ་ནེ་བསྙགས་ནས་སྤྲང་དུ་འོངས། །ཚིག་ངན་གྱི་བརྗོད་པ་རྒྱང་ནས་ཚོར། །བློ་ཡིད་མུག་གི་ཁོང་གཟེར་ནང་ནས་བསླངས། །སྦྲ་ཡི་ཀ་བས་བརྡུང་ཞིང་བཅོམ། །ལུས་ཟུག་རྔུའི་སྡུག་བསྔལ་ན་ཚས་བསྐོལ། །ཁྲེལ་ངོ་ཚ་རིབ་མ་དཀྱིལ་ནས་བཀྲལ། །ད་གདུག་པའི་རུ་མིག་མ་འཛུགས་དང༌། །མི་བདག་གིས་གླའོ་ཚིག་གསུམ་ལབ། །ཅེས་གསུངས་པས། གླའོ་ཅི་ལབ་རྒྱུ་ཡོད། ཕ་བཟང་པོ་བུ་ལ་ཁྱོད་འདྲ་བ་སྐྱེས་ཟེར་ཞིང་ཐལ་བ་དང་རྡོ་བ་མང་པོ་ངོ་ལ་བརྒྱབ་པས་གཏིང་ནས་མ་བཟོད་ནས་མགུར་འདི་གསུངས་སོ། །ཨ་ནེ་རུ་མི་འདུག་བདུད་མོར་འདུག

།གུམ་པར་མ་ཤི་བདུད་མོར་འདུག །གཉན་དུ་ཨ་ནེ་ཡོད་པ་ཡིན། །སྤྲང་པོ་བླ་འཚོང་ཤོག་ཅིག་ཟེར། །ཁྱི་ཚོ་ཚོ་ཟེར་ཞིང་བཀྱེས་ནས་དེད། །སྦྲ་ཡི་ཀ་བས་བརྡུང་བརྡུང་བརྒྱབ། །གོར་མོ་རྡོ་ཡི་སྣ་ལེན་བྱས། །ས་རྡོ་གཉིས་ཀྱི་ཆར་པ་ཕབ། །བེར་གའི་སྣེ་མོས་མནན་པ་བྱས། །ཆབ་ཀོ་མོག་ནང་དུ་སྐུ་ཁྲུས་གསོལ། །སྤྲང་རིན་ཆེན་སྲོག་དང་དེས་བྲལ་བྱས། །མ་ནུས་ཉེ་བ་དགྲ་བོར་འདུག །གཉོམ་ཆུང་གི་རོགས་པ་བྱེད་པ་ཉུང༌། །ཨ་ནེ་ཉེ་བའི་ཁོ་ཐག་ཆོད། །ཨ་ནེ་བུ་ནོར་བདེ་སྐྱིད་འཛོམས་ལགས་ཀྱང༌། །འདི་ཡང་རྟག་ཏུ་སྐྱོང་བར་མཛོད། །རྗེ་སྒྲ་བསྒྱུར་གྱི་མར་པ་ལོ་ཙྭ་བ། སྤྲང་པོས་རི་ཁྲོད་ཐུབ་པར་བྱིན་གྱིས་རློབས། །ཞེས་གསུངས་ནས་སྤྱན་ཆབ་མང་པོ་ཡང་ཤོར་བས། ཨ་ནེ་ཡང་དུམ་པ་ཅིག་སྐྱེངས་ནས་གླའོ་འགའ་རེ་ཟེར་ཏེ། ཁྱེད་མ་སྨད་ཀྱི་མཐུ་བྱས་ནས་ཡུལ་ཕུང་བས། ངེད་ཚོས་རྟེན་བསྐྱང་བྱས་ན་ངོ་ཚ་ཞིང་ངན་ལབ་པར་ཡོད་པས་ལེན་པ་ཡིན། ད་མཐུ་མི་བྱེད་ན་ཞིང་ཁང་ཐམས་ཅད་ངས་ཉོ་ཟེར་བས། ཞིང་ཉོ་བར་བྱས་ནས་བརྒྱགས་སྤྲད་པའི་དོན་བྱས་པས་ཟ་མ་དུམ་པ་ཅིག་བྱིན། ད་ཁྱོད་རང་ཆོས་བྱེད་ན་སོང་ཟེར་སྐད་དོ། །དེ་རྣམས་སྔ་མ་ལས་གོང་མ་གཉེན་འདུན་གྱི་སྐོར་རོ།། །།གཉིས་པ་རྨི་ལམ་བརྡར་ཤར་བའི་ཡོན་ཏན་ནི། རག་མ་ནམ་མཁའ་རྫོང་བྱ་བ་ན་བསྒོམ་པ་ལ་ཡོན་ཏན་ཆེན་པོ་ཙམ་མ་བྱུང་སྟེ། ད་ཅུང་དྲག་ན་བརྩམ་ཞིང་ཡོད་པའི་རྨི་ལམ་དུ། ཞིང་ཐ་བ་སྲ་མོ་ཞིག་འདུག་པ་རྨོས་ཙ། ཡེ་ནས་མ་ཕེད་པས། ཆུ་བསྐྱེད་ཅིང་སྙིང་རུས་བྱས་པས། དུམ་པ་ཕེད་པ་ཅིག་རྨིས། ངས་ཐབས་ལམ་བསྒོམ་པ་ལ། སྙིང་རུས་དང་སེམས་བསྐྱེད་གཉིས་དགོས་པར་འདུག་དགོངས་ནས་དེའི་དོན་གསལ་གདབ་པའི་མགུར་འདི་གསུངས་སོ། །རྗེ་བླ་མ་བཀའ་དྲིན་ཅན་ལ་གསོལ་བ་འདེབས། །སྤྲང་པོས་རི་ཁྲོད་ཟིན་པར་བྱིན་གྱི་རློབས། །གཞི་མཉམ་པ་གཉིས་མེད་ཀྱི་ཞིང་ས་ལ། །ལམ་དད་པ་བརྟན་པོའི་ཆུ་ལུད་སྦྱར། །སེམས་དཀར་པོ་དྲི་མེད་ཀྱི་ས་བོན་འདེབས། །གསོལ་འདེབས་དྲག་པོའི་གཡུ་འབྲུག་ངར། །བྱིན་བརླབ་རྩོལ་མེད་ཀྱི་ཆར་པ་འབབ། །སེམས་ཡིད་གཉིས་མེད་པའི་རྨོས་ཁལ་ལ། །ཐབས་ཤེས་རབ་གཉིས་ཀྱི་རྨོས་གཤོལ་བཏགས། །འཁྲུལ་རྟོག་མེད་པའི་སྐྱེས་བུ་ཡིས། །ཡེངས་བ་མེད་པར་ཐོང་ཅིག་འཛིན། །བརྩོན་འགྲུས་དྲག་པོའི་ལྕག་གིས་བྲབ། །ཉོན་མོངས་དུག་ལྔའི་ཐ་བ་སློག

།རང་རྒྱུད་ངན་པའི་རྡོ་བ་སེལ། །གཡོ་ཟོལ་མེད་པའི་ཡུར་མ་བྱེད། །ལས་བདེན་པ་དྲག་པོའི་སྙེ་མ་ལ། །རྣམ་ཐར་བཟང་པོའི་བཙས་མ་བྱེད། །དམས་ངག་ཟབ་མོའི་འབྲས་བུ་ཡིས། །སྟོར་བ་མེད་པའི་བང་བ་འགེངས། །མཁའ་འགྲོས་རྔོ་བཏག་ཟན་གྱིས་མཆོག །བདག་རྣལ་འབྱོར་བསྒྲུབ་པའི་འཚོ་བ་ཡིན། །རྨི་ལམ་རྨིས་པ་སད་ཙ་བརྗེད། །ཚིག་ལ་དོན་ཉིད་མི་སྐྱེ་བས། །མཚོན་པ་ཙམ་གྱིས་མི་རྟོགས་པས། །སླད་ནས་བྱ་ཆུབ་བསྒྲུབ་པ་རྣམས། །དཀའ་ཐུབ་དང་སྙིང་རུས་རྩལ་བསྐྱེད་ལ། །དཀའ་བས་བསྒྲུབ་ན་དཀོན་པ་འགྲུབ། །ཕོ་བྱང་ཆུབ་ཀྱི་སྐྱེས་བུ་ཆོས་མཛད་རྣམས། །སྒྲུབ་པར་བར་ཆད་མེད་པར་ཤོག །ཅེས་གསུངས་སོ། །དེར་འབུངས་ཤིང་བསྒོམས་ནས་ཡོད་ཙ་ན། ཉིན་གཅིག་ཨ་ནེས་ནས་བྲེ་དྲུག་དང་ཐུལ་སྒོག་ཅིག་ཁྱེར་ནས་བྱུང་སྟེ་ཁྱོད་ཀྱི་ཞིང་རིན་འཁོར། ད་ང་ལ་བསྙད་སྨྱོན་མེད་པའི་ཡི་གེ་ཞིག་བྱིན་ལ། ངེད་ཚོས་མི་ཚོར་བའི་ཡུལ་ཞིག་ཏུ་སོང༌། ཁྱོད་འདིར་སྡོད་པས་ངེད་ཚོ་ཡང་ངོ་ཚ། མིས་ཀྱང་ལབ་པར་འདུག་ཟེར་བས་སྐྱོ་བ་སྐྱེས་ཏེ་མགུར་འདི་གསུངས་སོ། །རྗེ་བླ་མའི་བཀའ་དྲིན་རི་ཁྲོད་འགྲིམ་པ་དང༌། །སྤྲང་པོའི་སྐྱིད་སྡུག་ཁྱེད་རང་ཤེས། །འཇིག་རྟེན་འཁོར་བ་ལས་ཀྱི་དུག །འབག་ན་ཐར་པའི་སྲོག་རྩ་གཅོད། །སྐྱེ་བོའི་སོ་ནམ་སྡིག་པའི་ལས། །སྤྱད་ན་ངན་སོང་གི་སྡུག་བསྔལ་མྱོང༌། །ཉེ་བའི་གདུང་སེམས་བདུད་ཀྱི་མཁར། །གཅེས་ན་མེ་འོབས་ཀྱི་ནང་དུ་ཚུད། །ཟས་ནོར་གྱི་གསོག་འཇོག་མི་ཡི་རྒྱུ། །བསགས་ཚད་གྲོང་པའི་བརྒྱགས་ཕྱེ་ཡིན། །སྐྱིད་འདོད་ཀྱི་ཇ་ཆང་བཙན་དུག་གིས་ཆུ། །འཐུང་འཐུང་ཡི་མུག་གིས་མུན་པར་འཁྲིད། །ཨ་ནེའི་ཞིང་རིན་སེར་སྣའི་རྫས། །ཟོས་ན་ཡི་དྭགས་ཀྱིས་གནས་སུ་སྐྱེ། །ཨ་ནེའི་ཁ་ད་ཞེ་སྡང་གི་ཚིག །ལབ་ན་བདག་གཞན་གཉིས་ཀ་ཕུང༌། །བདག་གི་ཞིང་ཁང་ཐམས་ཅད་དེ། །ཨ་ནེའི་དབང་པའི་ཡི་གེ་འབྲི། །མི་ཁ་ཆོས་ཀྱིས་སང་པ་ཡིན། ལྷ་ཁ་སྙིང་གིས་བསྒྲུབ་པ་ཡིན། །འདྲེ་ཁ་སྙིང་རྗེས་གནོན་པ་ཡིན། །ཉེ་ཁ་རླུང་ལ་བསྐུར་བ་ཡིན། །རང་ཁ་གྱེན་དུ་ལྟ་བ་ཡིན། །རྗེ་མི་བསྐྱོད་ཀྱི་ངོ་བོ་སྐུ་དྲིན་ཅན། །སྤྲང་པོའི་རི་ཁྲོད་ཐུབ་པར་བྱིན་གྱིས་རློབས། །ཞེས་གསུངས་ནས་ཞིང་ཁང་ཨ་ནེ་ལ་བྱིན།

གཉེན་ཉེ་འབྲེལ་གྱི་ཁོ་ཐག་བཅད། སེམས་ཡིད་གཉིས་ལྟོས་ཐག་བཅད། ཡིད་སྐྱོ་ཤས་ཀྱི་སྙིང་རླུང་ལངས་པས། ད་དེ་ད་དེ་ཁོ་དེ་ཁོ་དེ། ངས་ཅིག་ངས་ཅིག་བསམ་པ་ཡང་ཡང་སྐྱེས་སོ། །བྲིན་དང་སྙེ་ནམ་གྱི་མཚམས་བྲག་དཀར་རྟ་སོ་དབུ་མ་རྫོང་བྱ་བ་ཅིག་ཏུ་སོང་ནས་སློབ་དཔོན་རྙིང་མ་བས་བྱིན་པའི་རྩམ་པ་དུམ་གཅིག་དང༌། ངོ་ཤེས་འགའ་ལ་བསླང་ནས་དུམ་པ་ཅིག་བྱུང་བ་རྣམས་ལ་རྩམ་པ་ཡ་ཆུང་གང་ཙམ་ཅིག་ལ་བློ་ཕུག་གཏད་ནས་དམ་བཅའ་རང་གིས་རང་ལ་མང་པོ་བྱས་ནས། ངས་ལུས་རྟེན་འདིའི་སྟེང་ནས་སངས་རྒྱས་མ་ཐོབ་བར་དུ་བདག་གིས་འཇིག་རྟེན་གྱི་བྱ་བ་མི་བསྒྲུབ་བར་གྱུར་ཅིག །བདག་གི་ལས་ངན་མ་ཟད་བར་དུ་སྡིག་པ་སྤྱད་པའི་མི་དང་མི་འཕྲད་པར་གྱུ་ཅིག །དངོས་གྲུབ་དམ་པ་མ་ཐོབ་བར་དུ་གཤིན་ཟས་དང་དད་ཟས་སྐུ་གླུད་ཀྱི་ཐལ་བ་མི་འགམ་པར་གྱུར་ཅིག །བགེགས་རིགས་ལན་ཆགས་བར་ཆད་ཀྱི་སྡིག་སྒྲིབ་ཐམས་ཅད་བདག་གིས་བྱང་བར་གྱུར་ཅིག །བླ་མ་སྐུ་དྲིན་ཅན་གྱི་ཐུགས་དགོངས་རྫོགས་པར་གྱུར་ཅིག །སངས་རྒྱས་བསྟན་པའི་བྱ་བ་བྱེད་པར་གྱུར་ཅིག །འགྲོ་བ་སེམས་ཅན་ཐམས་ཅད་ཀྱི་སྡུག་བསྔལ་གྱི་ཁུར་པོ་མི་འབོལ་བར་གྱུར་ཅིག །ཅེས་གསུངས་ཏེ། བདག་འདི་ནས་བྱང་ཆུབ་ཅིག་མ་ཐོབ་བར་དུ་གྲོང་ཡུལ་དུ་མི་འབབ་ཨེ་ཀོ། གལ་ཏེ་བབས་ན་ཆོས་སྐྱོང་སྲུང་མས་ཆད་པ་ཆོད་ཅིག །གསུངས་ནས་བསྒོམས་ཏེ་ཉིན་ཅིག་སྤྲང་དུ་འགྲོ་འདོད་པ་ཅིག་བྱུང་བ་ལ་མགུར་འདི་གསུངས་སོ། །རྡོ་རྗེ་འཆང་ཆེན་མར་པའི་རྒྱུད། །སྤྲང་པོས་རི་ཁྲོད་ཟིན་པར་བྱིན་གྱིས་རློབས། །ཨ་མཚར་པོ་མི་ལ་ཐོས་པ་དགའ། །གྲོས་རང་གཏམ་རང་ལ་ཕན་པའི་དབྱངས། །རོག་གཏམ་ཉན་པའི་མི་དང་བྲལ། །ལྟད་མོ་ལྟ་འདོད་ཀྱི་ལུང་པ་སྟོང༌། །སྐྱོ་བ་སངས་འདོད་ཀྱི་ཡུལ་རྐྱེན་མེད། །སེམས་མ་སྤྲོ་མ་སྤྲོ་རང་སར་ཞོག །སྤྲོས་ན་དོན་མེད་རྣམ་རྟོགས་དྲན། །མ་ཡེངས་མ་ཡེངས་དྲན་པ་བརྟན། །ཡེངས་ན་དགེ་སྦྱོར་རླུང་ལ་འཆོར། །མ་འགྲོ་མ་འགྲོ་ཉལ་ས་གནོན། །སོང་ན་གོམ་པ་རྡོ་ལ་འཐུག

།མ་བསིང་མ་བསིང་མགོ་བོ་ཁུག །བསིང་ན་ལག་སྟོང་ཕྱལ་བར་འགྲོ། །མ་ཉལ་མ་ཉལ་དགེ་སྦྱོར་མཛོད། །ཉམས་ན་བསམ་མེད་དུག་ལྔས་གནོན། །ཅིས་ཀྱང་བསྒོམ་པས་མ་གྲོལ་ཡང༌། །མི་མེད་ལུང་སྟོང་དུ་འཆི་བར་ཤོག །ཅེས་གསུངས་ནས་བདག་འདི་ནས་རྟོགས་པ་ཅིག་མ་སྐྱེས་བར་དུ་གྲོང་པའི་གཡེང་བ་ལ་མ་དགའ་ཨེ་ཀོ། །གལ་ཏེ་གྲོང་པའི་གཡེང་བ་ལ་ཤོར་བ་མཁའ་འགྲོ་རྣམས་ཀྱིས་ཆད་པ་མཐོང་ཞིག །ཅེས་གསུངས་ནས་མགུར་འདི་གསུངས་སོ། །རྗེ་ན་རོའི་བུ་རྒྱུད་ཐར་པའི་ལམ། །སྤྲང་པོ་རི་ཁྲོད་དུ་གནས་པར་བྱིན་གྱིས་རློབས། །བདུད་འཇིག་རྟེན་གྱི་གཡེང་བས་མི་གཡེང་བར། །སྒོམ་མཉམ་བཞག་གི་བསམ་གཏན་འཕེལ་བར་ཤོག །ཞི་གནས་ཀྱི་རྫི་ལ་མ་ཞེན་པར། །ལྷག་མཐོང་གིས་མེ་ཏོག་འཁྲུངས་པར་ཤོག །སྤྲོས་བཅས་ཀྱི་རྩབ་རྩུབ་མི་ལྡང་བར། །སྤྲོས་མེད་ཀྱི་ལོ་འདབ་རྒྱས་པར་ཤོག །སྒྲུབ་ཁང་དུ་ཡིད་གཉིས་མི་སྐྱེ་བར། །ཉམས་རྟོགས་ཀྱི་འབྲས་བུ་སྨིན་པར་ཤོག །བདུད་ཀྱི་བར་ཆད་མི་འབྱུང་བར། །རང་སེམས་ལ་ངེས་ཤེས་རྟོགས་པར་ཤོག །ཐབས་ལམ་ལ་ཐེ་ཚོམ་མི་སྐྱེ་བར། །ཕ་རྗེས་བུ་ཡིས་ཟིན་པར་ཤོག །རྗེ་མི་བསྐྱོད་ཀྱི་ངོ་བོ་སྐུ་དྲིན་ཅན། །སྤྲང་པོས་རི་ཁྲོད་ནོན་པར་བྱིན་གྱི་རློབས། །ཞེས་གསུངས་ཏེ། བདག་གྲུབ་པ་ཅིག་མ་ཐོབ་བར་དུ་གྲོང་ཡུལ་དུ་འབབས་ཨེ་ཀོ། གལ་ཏེ་བབས་ན་བླ་མ་བཀའ་དྲིན་ཅན་གྱིས་ཆད་པ་ཐོང་ཞིག་གསུངས་ནས། མི་བབས་པའི་དམ་བཅས་རྣམ་གསུམ་བསྡམས་ཏེ། ད་མཚམས་དམ་པོ་མི་མེད་ལུང་སྟོང་དུ་འཆི་བ་ཅིག་ཨེ་ནུས་བསམ་པའི་རང་ཡིད་ལ་བྱས་ཏེ་འབུངས་ནས་བསྒྲུབ་པས། ལོ་གཅིག་མ་འཁོར་བར་དུ་བར་ཆད་མེད་པར་བརྒྱགས་ཀྱིས་སྐྱོལ་བར་བྱུང་བ་དང༌། སྤོ་རི་སྤོ་མཐོན་ནམ་མཁའ་རྫོང་བྱ་བའི་རྫོང་བཟང་པོ་ཟྭ་མང་པོ་ཡོད་པ་ཞིག་ཏུ་སྤོས་ནས་བསྒོམ་དགོངས་པ་ལ། བརྒྱགས་ཕྱེ་བྲེ་གང་ཡང་མེད་པས་ཐུགས་མུག་པ་ཅིག་བྱུང་བས། ངས་འདི་ནས་གྲུབ་པ་ཅིག་མ་ཐོབ་བར་དུ་ཟྭ་སྔོན་མོའི་འཚོ་བ་རང་བཟང་བསམ་པའི་སེམས་ལ་དཔའ་སྐོན་ནས་བསྒོམས་པ་ལ།

ལྟོགས་པའི་སྣང་བ་ཆུང་ངུ་སོང་ཙ། ལུས་ཀྱི་ཤེད་ཇེ་ཆུང་ཇེ་ཆུང་སོང་ནས། ལན་གཅིག་ཀུན་ཡིད་མི་ཆེས་པ་བྱུང་སྟེ། སྐུ་ལུས་ལ་ལྟ་ན་མེད་པར་སོང་སྔོ་བ། ཧམས་པ། རིད་པ། འགྱེལ་ལ་ཁད་ལ་པ། འཆག་ལ་ཁད་པ། ཉིན་གཅིག་མི་མང་པོ་བྲག་དེ་ལ་སྒྲོ་འཚོལ་དུ་འོང་བས་ཁོ་མཐོང་སྟེ། མི་རྣམས་ཀྱིས་དང་པོར་མི་མ་ཡིན་རེད་ཟེར་ཞིང་བྲོས། ང་འདུག་ཡིན་བྱས་པས། ཨེ་ཡིན་མི་ཡིན་ཟེར་ཞིང་རྒྱང་རིང་ངེ་ས་ན་བསྡད་ནས་གླའོ་བྱས་པས། ཨ་མཚར་པོ་མི་ལ་འཆི་རྒྱུ་མེད་པ་ཟེར་ནས། རྒན་པ་གཅིག་གིས་རྩམ་པ་དུམ་པ་ཅིག་ཁྱེར་ནས་བྱུང་བ་དེ་ཟྭ་ལ་བཏབ་ནས་གསོལ་བས་ཁམས་བཟང་ཏིང་ངེ་བས་དེ་དུས་མགུར་འདི་གསུངས་སོ། །རྗེ་བླ་མའི་སྐུ་ལ་གསོལ་བ་འདེབས། །སྤྲང་པོས་རི་ཁྲོད་ཟིན་པར་བྱིན་གྱིས་རློབས། །ཡོན་བདག་བཟང་པོས་ཚོགས་སོགས་དང༌། །འཛེགས་ཀ་ཟབ་མོའི་རྟེན་འབྲེལ་འགྲིགས། །རྙེད་དཀའ་འཇིག་སླའི་ལུས་པོ་འདི། །ཟས་དང་འཕྲད་པས་སྐུ་ཁམས་བཟང༌། །དོག་མོ་ས་ཡི་རྩི་བཅུད་དང༌། །དགུང་སྔོན་དབྱིངས་ཀྱི་ཆར་པ་གཉིས། །འགྲོ་ལ་ཕན་པའི་རྟེན་འབྲེལ་ཡིན། །རྟེན་འབྲེལ་གྱི་སྙིང་པོ་ལྷ་ཆོས་ཡིན། །ཕ་མས་གསོས་པའི་སྒྱུ་ལུས་དང༌། །བླ་མ་དམ་པའི་མན་ངག་གཉིས། །ལྷ་ཆོས་བྱེད་པའི་རྟེན་འབྲེལ་ཡིན། །རྟེན་འབྲེལ་གྱི་སྙིང་པོ་སྙིང་རུས་ཡིན། །མི་མེད་ལུང་པའི་བྲག་ཕུག་དང༌། །ཁ་ཞེ་མེད་པའི་དགེ་སྦྱོར་གཉིས། །ཅི་བསམ་འགྲུབ་པའི་རྟེན་འབྲེལ་ཡིན། །རྟེན་གྱི་སྙིང་པོ་སྟོང་ཉིད་ཡིན། །མི་ལ་རས་པའི་སྒོམ་བསྲན་དང༌། །ཁམས་གསུམ་སེམས་ཅན་གྱི་དད་པ་གཉིས། །བྱང་ཆུབ་འཐོབ་པའི་རྟེན་འབྲེལ་ཡིན། །རྟེན་འབྲེལ་གྱི་སྙིང་པོ་སྙིང་རྗེ་ཡིན། །བྲག་ལ་བསྒོམ་པའི་སྒོམ་ཆེན་དང༌། །འཚོ་བ་སྦྱོར་བའི་ཡོན་བདག་གཉིས། །སངས་མཉམ་དུ་རྒྱ་བའི་རྟེན་འབྲེལ་ཡིན། །རྟེན་འབྲེལ་གྱི་སྙིང་པོ་བསྔོ་བ་ཡིན། །བླ་མ་བཟང་པོའི་ཐུགས་རྗེ་དང༌། །སློབ་མ་བཟང་པོའི་བསྒོམ་བསྲན་གཉིས། །བསྟན་པ་འཛིན་པའི་རྟེན་འབྲེལ་ཡིན། །རྟེན་འབྲེལ་གྱི་སྙིང་པོ་དམ་ཚིག་ཡིན། །བྱིན་རླབས་མྱུར་མོའི་དབང་བསྐུར་དང༌། །དད་གུས་གདུང་བས་གསོལ་འདེབས་གཉིས། །མྱུར་དུ་མཇལ་བའི་རྟེན་འབྲེལ་ཡིན།

རྟེན་འབྲེལ་གྱི་སྙིང་པོ་བཀྲ་ཤིས་ཡིན། །རྗེ་མི་བསྐྱོད་ཀྱི་ངོ་བོ་རྡོ་རྗེ་འཆང༌། སྤྲང་པོའི་སྐྱིད་སྡུག་ཁྱེད་རང་ཤེས། །ཞེས་གསུངས་ནས་བསྒོམ་ཞིང་ཡོད་པ་ལ། མི་དེ་རྣམས་ཀྱི་ནང་ནས་རྒན་པ་རྩམ་པ་སྐྱེལ་མཁན་དེ་གཤེན་རྡོར་མོ་བྱ་བ་ཟིན་པས། ཆང་ས་ཞིག་ཏུ་ཕུ་འདི་ན་མི་ལ་ཐོས་པ་དགའ་བྱ་བ། ཆོས་མིན་པའི་བསམ་པ་མེད་པ་ཅིག་འདུག་པས་ཐམས་ཅད་ཀྱི་ཚོགས་གསོག་བྱས་ན་འཐད། ཁོང་གི་ཉེ་བ་ཨ་ནེ་ཡོད་པ་ལ་བརྒྱགས་སྐྱོལ་ཟེར་བས། ཨ་ནེ་ངོ་ཚ་བར་བྱུང་ནས་བརྒྱགས་ངས་སྐྱེལ་ཟེར་ནས་ཤ་དུམ་པ་ཅིག་དང་མར་ཅིག་ཁྱེར་ནས་ཨ་ནེ་དཔོན་གཡོག་གཉིས་འོང་བ་ལ། མི་ལ་དགེ་སྦྱོར་མ་གྲོལ་བར་ཨ་ནེ་ངང་ཐུང་བྱས་ནས་སྤང་ཐོག་ཅིག་ཏུ་བསྐྱུར་ནས་ཁྲོས་ཏེ་སོང་བས་མི་ལས་མ་གཟིགས་པས། ཝ་སྤྱང་ལ་ཤོར་སྐད་དོ། །དེ་ནས་སྲིང་མོས་ཚོར་ཏེ་ཨ་ནེ་བདེན་ནམ་བསམ་ནས་ཨ་ནེ་ལ་དྲིས་ཙ། ངས་ཚོགས་གསོག་ཁྱེར་ཏེ་ལེན་བཞིན་མ་ཉན། ཁྱོད་སྲིང་མོ་ཡིན་པས་འཕྲད་པ་འོང་ལེ་ཆེ་བས་ཟེར་ཨ་ནེས་སྲིང་མོ་ལ་ལམ་བསླབ་ནས་བཏང་སྟེ། སྲིང་མོ་ཡར་འོང་བས་གནམ་སོ་ནས་བོས་པས། རྗེ་བཙུན་གྱིས་གཟིགས་ཙ། འདི་མི་རིད་པ་ཅིག་འདུག །ང་ཡི་མིང་པོ་མ་རེད་བསམ་པ་ལ། ཡར་ཤོག་གསུངས་པས། བ་སྤུ་ཐམས་ཅད་སྔོ་ཞོལ་ལེ། ལུས་ཀེང་རུས་བཞིན་དུ་སོང༌། ཤངས་ཞོམ། སྤྱན་ཁོང་དུ་སོང༌། ཞལ་དང་ལྗགས་རྡིབ་ནས་འདུག་པས་སྲིང་མོ་རང་དབང་མེད་པར་ཡི་མུག་སྐྱེས་ཏེ། ངེད་མིང་སྲིང་གཉིས་ལས་སྡུག་པ་མི་འདུག་བསམ་ནས། པུས་མོ་གཉིས་ཀྱི་བར་དུ་མགོ་བཅུག་ཅིང༌། མཆི་མ་མང་པོ་ཕྱུང་ཞིང་ངུས་པ་ལ། རྗེ་བཙུན་ལ་ན་བཟའ་ཨ་ནེས་བྱིན་པ་ཐུལ་གོག་གཅིག་ལས་མེད་པ་དེས་གསང་གནས་བཀབ་ནས་སྲིང་མོའི་ལག་པ་ནས་བཟུང་སྟེ་མགུར་འདི་གསུངས་སོ། །རྗེ་བླ་མ་རྣམས་ལ་ཕྱག་འཚལ་ལོ། །སྤྲང་རི་ཁྲོད་ཟིན་པར་བྱིན་གྱིས་རློབས། །སྲིང་མོས་གདུང་སེམས་ཡི་མུག་ལུས། སྐྱིད་སྡུག་གང་ཡང་མི་རྟག་པས། །དབྱངས་འདི་དར་ཅིག་གསན་པར་ཞུ། །ང་ཡི་གནས་ལ་བལྟས་ན་རི་དྭགས་འདྲ། །མི་གཞན་གྱིས་མཐོང་ན་སྙིང་རླུང་ལྡང༌། །ང་ཡི་ཟས་ལ་བལྟས་ན་དུད་འགྲོ་འདྲ། །མི་གཞན་གྱི་མཐོང་ན་སྐྱུག་བྲོ་ལྟ། །ང་ཡི་ལུས་ལ་བལྟས་ན་ཀེང་རུས་འདྲ། །སྡང་དགྲ་བོས་བལྟས་ན་མཆི་མ་འཆོར། །ང་ཡི་སྤྱོད་ལམ་ལ་བལྟས་ན་སྨྱོན་པ་འདྲ། །ཁྱོད་སྲིང་མོས་བསམ་ཞིང་ཡི་མུག་སྐྱེས། །ང་ཡི་སེམས་ལ་བལྟས་ན་སངས་རྒྱས་དངོས། །བླ་མ་གོང་མས་གཟིགས་ན་སྤྲོ་བ་སྐྱེ། །ང་ཡི་འོག་ཏུ་རྡོ་བའི་གྲམ་གཅལ་ལ། །ཤ་པགས་པ་འབིགས་པའི་སྙིང་རུས་བྱས། །ལུས་ཕྱི་ནང་ཟྭ་ཡི་རང་བཞིན་ལ། །མདོག་སྔོན་པོ་ཅིག་ལས་འགྱུར་བ་མེད། །མི་མེད་བྲག་གིས་ཕུག་པ་ན། །སྐྱོ་ཕྱོད་དེ་བ་ལ་སྐྱོ་འདྲི་མེད། །བླ་མ་དམ་པ་སངས་རྒྱས་ལ། །སྐྱོ་དུང་ངེ་བ་ལ་འབྲལ་བ་མེད། །ང་སྙིང་རུས་འདི་ཡི་ཆེ་ལུགས་ཀྱི། །ཉམས་རྟོགས་པ་སྐྱེ་བར་ཐེ་ཚོམ་མེད། །པེ་ཏ་ཡི་མུག་མ་བྱེད་ཟྭ་ཚོད་ཚོས། །ཞེས་གསུངས་ཏེ།

སྲིང་མོ་ལ་ནི་འབུལ་རྒྱུ་མེད། མིང་པོ་ལ་ནི་གནང་རྒྱུ་མེད་པས་ཟྭ་འཚོད་དུ་བཅུག་པས། སྲིང་མོའི་བསམ་པ་ལ། ཨ་ནེའི་ཚོགས་གསོག་བསྐུལ་ཟེར་བས་དུམ་པ་ཅིག་ཨེ་ཡོད་བསམ་པས། ཟྭ་ལ་རྡོར་དགོས་ཞུས་པས། ཟྭ་ལ་སྡོར་ཡོད་ན་ཟས་ཡིན་ཏེ། ཟྭ་ཡི་སྡོར་ལ་ཟ་རང་ཐོབ་གསུང༌། ཟྭ་ལ་ཡབ་དགོས་ཞུས་པས། ཟྭ་ལ་ཡབ་ཡོད་ན་ཟས་ཡིན་ཏེ། ཟྭའི་ཡབ་ལ་ཟྭ་ཐོབ་གསུངས། ཟྭ་ལ་ཚྭ་དགོས་ཞུས་པས། ཟྭ་ལ་ཚྭ་ཡོད་ན་ཟས་ཡིན་ཏེ། ཟྭ་ཡི་ཚྭ་ལ་ཡང་ཟྭ་ཐོབ་གསུངས་པས། སེམས་མི་བདེ་ཏིང་ངེ་བ་ལ་ཟྭ་ལན་གསུམ་བཙོས་ནས་དྲངས་པས། རྗེ་བཙུན་གྱིས་ཞིམ་ཤ་དང་བཅས་ནས་གསོལ་ཞིང་འདུག །སྲིང་མོ་ནི་སྤྲང་མོ་ཡིན་ཡང་སྐྱུག་བྲོ་བ་ཅིག་བྱུང་བས་ཡང་མཆི་མ་མང་པོ་ཤོར་ཞིང༌། འོ་སྐོལ་མིང་སྲིང་ཉིན་གཅིག་ཀྱང་ཚེ་མི་ཕྱིད་པར་འདུག་པས། ཁྱེད་རང་ཡང་བསོད་སྙོམས་དུམ་པ་འདྲ་མཛད་ན་ཞུས་ཙ། ངས་སྐྱབས་འགྲོ་དུམ་པ་ཅིག་ཨེ་འོང་བསམ་པས་བསོད་སྙོམས་བྱེད་ཐབས་མེད་བྱས་པས། འོ་ན་ཅུག་གྲག་བསམ་ནས་ཡིད་ཕྱང་ངེད་བ་གཅིག་ལ་ཡུལ་དུ་སྤྲང་ལ་འོང་སྟེ། ཕུ་རྒྱུག་མདའ་རྒྱུག་བྱས་པས། སྤྲང་ཕྱེ་དུམ་པ་ཅིག་རྙེད་པ་ཁྱེར་ནས་ཡོང་ཙ། ན་བཟའ་མེད་པར་སྔོ་ཧྲང་ཧྲང་འདུག་པས། ང་སྲིང་མོ་ཡིན་པས་ངོ་ཚ་ཡང་མི་ཤེས་པར་འདུག་པས། ད་མི་མིང་མི་འདུག་བྱས་པས་རྗེ་བཙུན་གྱིས་མགུར་འདི་གསུངས་སོ། །རྗེ་བླ་མ་རྣམས་ལ་ཕྱག་འཚལ་ལོ། །སྤྲང་རི་ཁྲོད་ཟིན་པར་བྱིན་གྱིས་རློབས། །ངས་རྟག་ཏུ་མི་ཡུལ་འགྲིམ་འགྲིམ་ནས། །རང་ཡུལ་ངང་གིས་བརྗེད་ནས་ཐལ། །གཅིག་པུར་རི་ཁྲོད་འགྲིམ་འགྲིམ་ནས། །གྲོང་ཡུལ་ངང་གིས་བརྗེད་ནས་ཐལ། སྤྲེའུ་ཡི་རྩལ་ལ་བལྟས་བལྟས་ནས། །བིའུ་ལུག་ངང་གིས་བརྗེད་ནས་ཐལ། །བླ་མ་སྤྱི་བོར་བསྒོམ་བསྒོམ་ནས། །གཉེན་འདུན་ངང་གིས་བརྗེད་ནས་ཐལ། །ལྷ་ཆོས་ཡིད་ལ་བྱས་བྱས་ནས། །མི་ཆོས་ངང་གིས་བརྗེད་ནས་ཐལ། །ལུས་ལ་གཏུམ་མོ་སྦར་སྦར་ནས། །ལུས་གོས་ངང་གིས་བརྗེད་ནས་ཐལ། །ཟས་སུ་ཏིང་འཛིན་ཟོས་ཟོས་ནས། །ཤ་ཆང་ངང་གིས་བརྗེད་ནས་ཐལ། །འོད་གསལ་ཟུང་འཇུག་བསྒོམ་བསྒོམ་ནས། །སྤྲོས་བཅས་ངང་གིས་བརྗེད་ནས་ཐལ། །མི་རྟོག་ཡེ་ཤེས་བསྒོམ་བསྒོམ་ནས།

རྣམ་རྟོག་ངང་གིས་བརྗེད་ནས་ཐལ། །མེ་ལྕགས་རྣོན་པོ་བཟུང་བཟུང་ནས། །ཁྱིམ་མཚེས་ངང་གིས་བརྗེད་ནས་ཐ། །སེམས་ལ་གང་བྱུང་བྱས་བྱས་ནས། །སྦ་གསང་ངང་གིས་བརྗེད་ནས་ཐལ། །གཅིག་པུར་བག་ཡང་བྱས་བྱས་ནས། །ངོ་ཚ་ངང་གིས་བརྗེད་ནས་ཐལ། །འཇིག་རྟེན་སོ་ནམ་དུག་གི་རྫོང༌། །རྫོང་དེ་ལ་རྣལ་འབྱོར་ཐར་ཐར་འདྲ། །དེ་རྣམས་བརྗེད་པ་བཅུ་གཉིས་ཏེ། རྣལ་འབྱོར་པ་ཡི་ཆོས་ལུགས་ལགས། །རྣལ་འབྱོར་ཡོངས་ཀྱིས་དེ་ལྟར་མཛོད། །ཁྱེད་འདིར་བཞུགས་ཡོན་བདག་དད་འདུན་མོ། །ང་འཁྲུལ་པའི་རང་བཞིན་ཞིག་པ་ལ། །མི་ཁྱོད་ཀྱི་ངོ་ཚ་མ་རེ་མཛོད། །ང་གཟུང་འཛིན་གྱི་མདུད་པ་གྲོལ་བ་ལ། །ཡོན་བདག་སྲོལ་ཀ་མ་རེ་མཛོད། །ལར་བཅོས་མ་གཅིག་ལ་བྱང་ཆུབ་རེ། །མི་ཁྱོད་ཀྱི་ལྷ་ཆོས་དཀའ་མོར་གདའ། །ཞེས་བརྗེད་པ་བཅུ་གཉིས་ཀྱི་མགུར་གསུངས་པས། ལར་ང་བག་ཡངས་སུ་སྡོད་པ་ཡིན། ངོ་ཚ་བྱེད་ན་ཟོལ་དང་ཁྲམ་མི་བྱེད་དགོས་པ་ཡིན། ངས་བཅོས་མའི་སྤྱོད་པ་མི་ཤེས་གསུངས། དེ་ནས་སྲིང་མོ་སྤྲང་དུ་སོང་བའི་ལམ་ཀ་ནས་བླ་མ་བ་རི་ལོཙྪ་བ་བྱ་བ། ལོངས་སྤྱོད་དང་ཐབ་ཀ་དང་རྟ་དང་བེལ་ཐུལ་དང༌། གདུགས་བསྐོར་ཞིང་ཆོས་གསུངས་པའི་ཚོགས་གྲལ་དུ་སོང་བས། མི་ཡི་ཆོས་པ་ལ་འདི་འདྲ་ཞིག་ཡོད་པ་ཡིན། ང་ཡི་མིང་པོ་ཚེ་མ་ཕྱིད་པའི་ཆོས་པས་ཅི་འོང་བསམ་པ་བྱུང་ནས་ཕུ་རྒྱུག་མདའ་རྒྱུག་བྱས་པས། རུ་བའི་མཚེར་རྙིང་ན་བལ་དུམ་དང༌། ཁྱི་སྤུ་ར་བལ་རྣམས་ལ་བྱས་པའི་སྣམ་བུ་སྲེའོ་ཅིག་ཐོན་པ་ཁྱེར་ནས། རྗེ་བཙུན་ལ་ཕུལ་ནས་མི་ཡི་ཆོས་པ་ལ་བླ་མ་བ་རི་ལོ་ཙྪ་བ་འདྲ་བ་ཞིག་དགོས་པ་ཡིན། མིང་པོའི་ཆོས་འདིས་ཅང་མི་འོང་བས། སྣམ་བུ་འདི་ལ་གོས་གྱིས་ཤིག་དང༌། བླ་མ་བ་རི་བའི་ཉེ་གནས་ལ་འགྲོ་ཞུས་པའི་ལན་དུ་མགུར་འདི་གསུངས་སོ། །རྗེ་བླ་མའི་སྐུ་ལ་གསོལ་བ་འདེབས། །སྤྲང་པོས་རི་ཁྲོད་ཐུབ་པར་བྱིན་གྱིས་རློབས། གདུགས་ཡ་ཐོག་གསེར་གྱི་བུམ་ཆུང་དང་ཅིག །མ་ཐོག་དར་གྱི་འཇོལ་ཁང་དང་གཉིས། །བར་ན་རྨ་བྱའི་ལྡིང་ཁང་དང་གསུམ། །ཚོན་རྩི་སྣ་ལྔའི་གདུགས་རྩིབས་དང་བཞི། །དེ་བཞི་བསྐོར་ན་ངས་ཀྱང་འཁོར་ཚོད་དུ་གདའ་སྟེ། །དེ་བས་ཀྱང་བློ་ཆོས་བརྒྱད་སྤངས་ན་བདེ། །བློ་ཆོས་བརྒྱད་སྤོང་ཤིག་པེ་ཏ་མ། །གྲོང་ལྟག་གི་དགོན་ཆུང་ཁྲ་མོ་དང་གཅིག

།སྟོན་ཆུང་གསར་པའི་ཆོས་བཤད་དང་གཉིས། ཡུ་མར་ཇ་ཡི་ཐབ་དང་གསུམ། བཙུན་ཆུང་གཞོན་ནུའི་ཕྱག་བདེ་དང་བཞི། །འདི་བཞི་བསྐྱངས་ན་ངས་ཀྱང་འོང་ཚོད་དུ་གདའ་སྟེ། །དེ་བས་ཀྱང་བློ་ཆོས་བརྒྱད་སྤངས་ན་བདེ། བློ་ཆོས་བརྒྱད་སྤོང་ཞིག་པེ་ཏ་མ། །རག་དུང་སེར་པོ་ལྕགས་ཀྱི་ཁ་རྒྱན་དང་གཅིག །དེ་ལ་མཛེས་པའི་འབུར་ལུགས་དང་གཉིས། །ལྕེ་དབུགས་རྐན་གསུམ་འཛོམས་པའི་དུང་མཁན་དང་གསུམ། །མགོ་ནག་མི་ཡི་འདུ་འཛི་དང་བཞི། །འདི་བཞི་བསྒྲུབ་ན་ངས་ཀྱང་འོང་ཚོད་དུ་གདའ་སྟེ། །དེ་བས་ཀྱང་བློ་ཆོས་བརྒྱད་སྤངས་ན་བདེ། །བློ་ཆོས་བརྒྱད་སྤོང་ཞིག་པེ་ཏ་མ། རྟ་ན་བྲན་གྱི་མགོ་འཕང་མཐོ་དང་གཅིག །དེ་ལ་མཛེས་པའི་དར་བསྟན་དང་གཉིས། །སེང་ལྡེང་ཆོ་རིས་ཀྱི་སྒ་བཀྲ་དང་གསུམ། མདོ་མང་ལྕགས་ཀྱི་གློ་ནན་དང་བཞི། །འདི་བཞི་བཙལ་ན་ངས་ཀྱང་འོང་ཚོད་དུ་གདའ་སྟེ། །དེ་བས་ཀྱང་བློ་ཆོས་བརྒྱད་སྤངས་ན་བདེ། །བློ་ཆོས་བརྒྱད་སྤོང་ཞིག་པེ་ཏ་མ། །མ་ཇོ་མོ་བསྒོམ་མའི་ཚོགས་དཔོན་དང་གཅིག །མོ་བོན་རྩིས་གསུམ་གྱི་གྲོང་ཆོག་དང་གཉིས། ཁ་ཟ་འདོད་འབར་བའི་ཚོགས་འཁོར་གསུམ། །ཉ་མ་མགོ་སྐོར་གྱི་གླུ་ཆུང་དང་བཞི། འདི་བསྐོར་ན་ངས་ཀྱང་འཁོར་ཚོད་དུ་གདའ་སྟེ། །དེ་བས་ཀྱང་བློ་ཆོས་བརྒྱད་སྤོང་ན་བདེ། །བློ་ཆོས་བརྒྱད་སྤོང་ཞིག་པེ་ཏ་མ། །ཕ་ཡུལ་སྐྱིད་ཀྱི་མཁར་ཁང་དང་གཅིག །ཕ་ཞིང་མཐའ་མེད་དུ་རྨོ་བ་དང་གཉིས། །ཕ་སྤུན་མཉམ་གཉིས་ཀྱིས་འགྲན་སེམས་དང་གསུམ། །ཉེ་དུ་འབྲེལ་པའི་གདུང་སེམས་དང་བཞི། །འདི་བཞི་བྱས་ན་ངས་ཀྱང་འོང་ཚོད་དུ་གདའ་སྟེ། །དེ་བས་ཀྱང་བློ་ཆོས་བརྒྱད་སྤངས་ན་བདེ། །བློ་ཆོས་བརྒྱད་སྤོང་ཞིག་པེ་ཏ་མ། །གཉེན་ཉེ་དུའི་གདུང་སེམས་སེམས་ལ་གཟན། །ཕ་བླ་མའི་ཉེ་གནས་དགེ་སྦྱོར་སྤུར། །ཆོས་སྤྱོད་ཀྱི་ཕྱི་བཤོལ་ལག་སྟོང་སྤུར། །ཁྱོད་པེ་ཏའི་ཨ་ལྕམ་སྤྲང་དུ། སོང༌། །ང་ནད་མེད་ཀྱི་རྣལ་འབྱོར་དགེ་སྦྱོར་བྱེད། །ཅེས་གསུངས་པས།

སྲིང་མོ་ན་རེ། དེ་བཞིན་ཡིན་ན་ང་ཡང་དགའ་སྟེ། ཨེ་ཡིན་ཟེར། དེ་ནས་སྲིང་མོ་སྤྲང་དུ་སོང་ནས་ཉིན་གཅིག་སྤྲང་ཕྱེད་དང༌། སྐྱུར་པོ་ཟོ་བ་གང་འོང་བ་ལ་ཚོགས་འཁོར་མཛད་དོ། །ད་དེ་སྲིང་མོ་ཁྱོད་ཀྱང་མ་འོང་གསུངས་ཏེ། མགུར་འདི་གསུངས་སོ། །རྗེ་བླ་མའི་སྐུ་ལ་གསོལ་བ་འདེབས། སྤྲང་པོས་རི་ཁྲོད་ཟིན་པར་བྱིན་གྱིན་རློབས། །ང་སྐྱིད་པ་དགྲ་ཡིས་མ་ཚོར་ཞིང༌། །སྡུག་པ་གཉན་གྱིས་མ་ཚོར་བར། །རི་ཁྲོད་འདི་རུ་འཆི་ནུས་ན། །སྤྲང་པོའི་བསམ་པ་འགྲུབ་པ་ཡིན། །ང་འགྲངས་པ་ཕ་ཡིས་མ་ཚོར་ཞིང༌། ལྟོགས་པ་མ་ཡི་མ་ཚོར་བར། །རི་ཁྲོད་འདི་རུ་འཆི་ནུས་ན། །སྤྲང་པོའི་བསམ་པ་འགྲུབ་པ་ཡིན། །ང་རྒས་པ་གྲོགས་ཀྱིས་མ་ཚོར་ཞིང༌། །ན་བ་སྲིང་མོས་མ་ཚོར་བར། རི་ཁྲོད་འདི་རུ་འཆི་ནུས་ན། །སྤྲང་པོའི་བསམ་པ་འགྲུབ་པ་ཡིན། །ང་ཤི་བ་མི་ཡིས་མ་ཚོར་ཞིང༌། རོ་རུལ་འབུ་ཡིས་མ་མཐོང་བར། །རི་ཁྲོད་འདི་རུ་འཆི་ནུས་ན། །སྤྲང་པོའི་བསམ་པ་འགྲུབ་པ་ཡིན། །ང་ཡི་ཤ་རུས་ལ་སྦྲང་བུས་འཇིབ་པ་དང༌། རྩ་རུས་འབུ་ཡིས་ཟ་བ་རུ། རི་ཁྲོད་འདི་རུ་འཆི་ནུས་ན། །སྤྲང་པོའི་བསམ་པ་འགྲུབ་པ་ཡིན། །ང་སྒོ་ན་མི་རྗེས་མེད་པ་དང༌། །ནང་ན་ཁྲག་རྗེས་མེད་པ་རུ། །རི་ཁྲོད་འདི་རུ་འཆི་ནུས་ན། །སྤྲང་པོའི་བསམ་པ་འགྲུབ་པ་ཡིན། ང་རོ་ལ་ཁུར་མི་མེད་པ་དང༌། །ཤི་བས་ངུ་མི་མེད་པ་རུ། །རི་ཁྲོད་འདི་རུ་འཆི་ནུས་ན། །སྤྲང་པོའི་བསམ་པ་འགྲུབ་པ་ཡིན། །ང་གར་སོང་འདྲི་མི་མེད་པ་དང༌། །འདིར་སོང་གཏད་སོ་མེད་པ་རུ། །རི་ཁྲོད་འདི་རུ་འཆི་ནུས་ན། སྤྲང་པོའི་བསམ་པ་འགྲུབ་པ་ཡིན། །མི་མེད་ལུང་པའི་བྲག་ཕུག་ཏུ། །སྤྲང་པོ་འཆི་བའི་སྨོན་ལམ་འདི། །འགྲོ་བའི་དོན་དུ་འགྲུབ་པར་ཤོག །ཅེས་གསུངས་སོ། །འདི་རྣམས་སྔ་མ་ལས་འོག་མ་སྟེ་དེ་ཐམས་ཅད་སྔ་མའི་སྐོར་གསུམ་མོ།། །།གསུམ་པ་བདེ་དྲོད་ངོ་འཕྲོད་པའི་ཡོན་ཏན་ནི། སྲིང་མོ་ན་རེ། ཁྱོད་ཉིན་མོ་གླུ་ལེན་མཚན་མོ་ཉལ་བས།

སེམས་ཡང་ཡེངས་ལ་སོང་ནས་ཨེའུ་ཟུག་ཟེར་བས་མོ་བདེན་དགོངས་ནས། ལུས་ངག་ཡིད་གསུམ་གནད་རྣམ་པ་གསུམ་གྱིས་གཅུན་ཏེ། སྲིང་མོས་བྱིན་པའི་སྣམ་བུ་ཡང་བཟོ་ཐབས་དང་བཟོ་ལོང་མ་བྱུང་བས། ཙོག་པུ་ལུས་ཀྱི་གནད། རྒྱ་མདུད་ངག་གི་གནད། སྦྲུལ་མདུད་སེམས་ཀྱི་གནད་དེ་གསུམ་ལ་དྲིལ་ནས། ཤི་མ་ཤི་མེད། འགྱེལ་མ་འགྱེལ་མེད་པར་བསྒོམས་པས་ཞག་བཅོ་བརྒྱད་ནས་བདེ་དྲོད་རང་འབར་ལ་སོང་སྟེ། སྲིང་མོས་བྱིན་པའི་སྣམ་བུ་ཡང་འབུ་མུག་མས་ཟོས་ནས་དམ་མེ་དུམ་མེ་སོང་བ་ལ། ཡང་ཉིན་གཅིག་སྤྲང་མོ་སླེབ་བྱུང་བས་ཁྱེད་ཀྱི་སྣམ་བུ་ཨེ་བཟོས་ཞུས་པས། སྣམ་བུ་བཟོ་བ་མ་བྱུང་ནས་འབུས་ཟོས་གསུངས་པས་ཁྱེད་ཀྱི་སྣམ་བུ་ཆུད་ཟོས་བྱས་ནས། ད་གཅེར་བུ་ངོ་མི་ཚ་བ་ཨེ་ལགས་ཞུས་པས་མགུར་འདི་གསུངས་སོ། །རྗེ་བླ་མ་རྣམས་ལ་གསོལ་བ་འདེབས། །སྤྲང་པོས་རི་ཁྲོད་ཐུབ་པར་བྱིན་གྱིས་རློབས། །ངོ་མི་ཚ་བ་ལ་ངོ་ཚ་བྱེད། །ངོ་ཚའི་བུ་ཕོ་པང་དུ་པང༌། །ངོ་ཚའི་བུ་ཕོ་རིན་གྱིས་ཉོས། །ངོ་ཚའི་ལས་ལ་ཐོད་པ་བརྒས། །འདི་ནི་རང་བྱུང་གི་ཕོ་རྟགས་ཡིན། །ཕོ་མོར་མིང་བཏགས་ཚུན་ཆད་ནས། །འདི་ཉིད་ཡོད་པ་སུས་ཀྱང་ཤེས། ཁྲེལ་ངོ་ཚ་གཉིས་ལ་ཁྱེད་མི་འཛེམ། །ངན་སྤྱོད་གཡོ་སྒྱུ་རྐུ་བ་དང༌། །སྤྱོད་ངན་ཞེ་ངན་ལོག་ལྟ་དང༌། །ངོ་ཤེས་ཉེ་བ་བཅོམ་པ་རྣམས། །ཁྲེལ་ངོ་ཚ་ཡིན་ཏེ་འཛེམ་མི་མེད། །རྡོ་རྗེ་ཟབ་མོའི་གསང་སྤྱོད་དང༌། །མན་ངག་ཟབ་མོའི་སྒོམ་ཆེན་ཀུན། །མི་ཚེ་ཆོས་ལ་སྐྱེལ་བ་ལ། །ངོ་ཚས་འཇིགས་པ་སྐད་ཅིག་མེད། །ཁྱེད་པེ་ཏ་རེ་སྡུག་སེམས་མ་ཆུང༌། ཡིད་ཆད་མ་སྔ་སྤྲང་དུ་སོང༌། །ཞེས་གསུངས། དེ་ནས་བྲག་དམར་སྤོ་མཐོ་རུ་བྱོན། ཟྭ་ཚོད་འབའ་ཞིག་ལ་དཀའ་ཐུབ་མཛད་པས་ཉམས་ཆུང་བར་སོང༌། མཚམས་འདིར་མ་དཔེ་ལས་ལྡེབ་བཅུ་གཅིག་ཚང་མི་འདུག །དཔེ་གཞན་གསུམ་ཙམ་ལ་འཚོལ་བསྡུ་བྱས་ཀྱང་འདི་ལས་ལྷག་པ་མི་འདུག་པས་གསབ་ཐབས་བྲལ། རྗེས་སུ་མ་དཔེ་གཞན་བཙལ་རྙེད་ཐུབ་ན་དེར་བསབ་གནང་ཡོད་པ་མཁྱེན།

སར་གྲོལ། །དམ་ཚིག་གི་ཐག་ཆོད་བདེ་མོར་གདའ། །ལར་ཡང་སེམས་མ་བཅོས་པ་འདི་བདེ་མོར་གདའ། །འབྲས་བུ་རེ་མེད་ཀྱི་ངང་ལས་དོགས་མེད་འཕྱོ། །རེ་དོགས་ཀྱི་མཚན་མ་རང་སར་གྲོལ། །འབྲས་བུའི་ཐག་ཆོད་བདེ་མོར་གདའ། །ལར་ཡང་སེམས་མ་བཅོས་པ་འདི་བདེ་མོར་གདའ། །གསུངས་པས་མང་དུ་བྱུང་ངོ༌། །འབུང་ནས་བསྒོམ་བསྒོམ་པ་ལ་ཟྭ་རང་གིས་ཡང་མ་འགྱང་པར་བསྒོམ་ཤེད་ཇེ་ཆུང་ལ་སོང་ནས་དབང་པོ་སྙོམས་པོ་ལས་མ་བྱུང་བ་ལ། ཉིན་ཅིག་ཁྱི་ར་བ་འགས་ཤ་བ་བསད་པའི་ཤ་ཁུར་ནས་བྲག་རྩེ་ནས་བྱུང་བས་རྟོགས་འདོད་བྱས་ཏེ། སྐད་མང་པོ་བཏང་ནས་རྗེ་བཙུན་གྱིས་གཟིགས་ཙ། ཁྱོད་མི་ལ་ཐོས་པ་དགའ་ཨེ་ཡིན་ཟེར་བས། ཡིན་གསུངས་པས། ཁྱོད་བྲག་འདི་ལ་བསྡད་པ་ལ་བྲག་འདི་ལ་ཡོན་ཏན་ཅི་ཡོད་ཟེར་བའི་ལན་དུ་མགུར་འདི་གསུངས་སོ། །རྗེ་བླ་མའི་བྱིན་རླབས་བྲག་ལ་ཞུགས། །བྲག་འདི་ཡི་ཡོན་ཏན་མ་ཤེས་ན། །སྤོས་རི་སྤོ་མཐོན་ནམ་མཁའ་རྫོང༌། །ནམ་མཁའ་རྫོང་གི་ཕོ་བྲང་ན། །སྟེང་ན་ལྷོ་སྤྲིན་སྨུག་པོ་འཐིབས། །འོག་ན་གཙང་ཆབ་སྔོན་མོ་འབབ། །རྒྱབ་ཏུ་བྲག་དམར་ནམ་མཁའི་དབྱིངས། །མདུན་ན་སྤང་ཐང་མེ་ཏོག་བཀྲ། །ཟུར་ན་གཅན་གཟན་ངར་སྒྲ་བསྒྲོགས། །ལོག་ན་བྱ་རྒྱལ་རྒོད་པོ་ལྡིང༌། །དུས་སུ་སྦྲང་ཆར་ཟིམ་བུ་འབབས། །རྒྱུན་དུ་བུང་བས་རྒྱང་གླུ་ལེན། །ཤ་རྐྱང་མ་བུས་རྩེ་བྲོ་བརྡུངས། །ལྕོ་ག་མ་བུས་འགྱུར་སྐད་སྒྲོགས། ལྷ་བྱ་གོང་མོས་གསུང་སྙན་སྒྲོགས། །རྫ་ཆབ་སིལ་མས་སྙན་པ་བརྗོད། །དུས་ཀྱི་སྐད་རིགས་ཉམས་ཀྱི་གྲོགས། །གནས་འདི་ཡི་ཡོན་ཏན་བསམ་མི་ཁྱབ། །ཉམས་དགའ་བས་གླུ་རུ་བླངས་པ་ཡིན། གདམས་ངག་ཁ་རུ་བཏོན་པ་ཡིན། །ཁྱོད་ཁྱི་ར་བ་ལ་བཤད་པ་ཡིན། །ལས་སྡིག་པ་མ་མཛད་དགེ་བ་མཛོད། །ཅེས་གསུངས་པས། ཁྱི་ར་བ་རྣམས་གྱིས་ངོ་མཚར་ཆེ་ཟེར་ནས་ཤ་བའི་ཤ་དང་ཕྱེ་ཡི་ལྷག་མ་དུམ་པ་ཅིག་འདུག་པ་རྣམས་ཕུལ་བ་ལ་ཤ་ཚོད་མཛད་དེ་གསོལ་བས། སྐུ་ལུས་འབུལ་ཤིག་གེ་བཏང་ནས་སྒོམ་ཤེད་ཆེར་སོང༌།

ཁམས་དང་ལུས་བདེ། སེམས་གསལ་དུ་སོང་བས་དགེ་སྦྱོར་བཟང་པོ་བྱུང༌། ཡང་ཞག་གཅིག་གཉིས་ནས་ཁྱི་ར་བ་རྒན་པ་ཅིག་གིས་རྩམ་པ་ཞིག་ཁྱེར་ནས་ཡོང་བས། ད་ཞག་སྐུ་ཁམས་བདེ འམ་ཞུས་པས། ལེགས་པོར་བདེ་གསུངས་ནས་མགུར་འདི་གསུངས་སོ། །བྲག་དཀར་སྤོ་མཐོ་ཕོ་བྲང་ན། །མི་ལ་རས་པའི་བསྒོམ་ལུགས་བདེ། །འཛིན་ཆགས་མེད་པའི་འགྲོ་ལུགས་བདེ། །ན་ཚ་མེད་པའི་སྒྱུ་ལུས་བདེ། །ཉལ་པ་མེད་པའི་འདུག་ལུགས་བདེ། །ལྟོགས་པ་མེད་པའི་ཏིང་འཛིན་བདེ། །གྲང་བ་མེད་པའི་གཏུམ་མོ་བདེ། ཞུམ་པ་མེད་པའི་བརྟུལ་ཞུགས་བདེ། །རྩོལ་བ་མེད་པའི་ས་བོན་བདེ། །ཡེངས་པ་མེད་པའི་དབེན་གནས་བདེ། །དེ་ཚོ་ལུས་ཀྱི་འཁྱེར་སོ་ཡིན། ཐབས་ཤེས་གཉིས་ཀྱིས་ཐེག་པ་བདེ། །བསྐྱེད་རྫོགས་ཟུང་འཇུག་ཉམས་ལེན་བདེ། །རླུང་འགྲོ་འོང་མེད་པའི་སེམས་ཉིད་བདེ། །ལབ་རོགས་མེད་པའི་སྨྲ་བཅད་བདེ། །དེ་ཚོ་ངག་གི་འཁྱེར་སོ་ཡིན། །ངོས་བཟུང་མེད་པའི་ལྟ་བ་བདེ། །རྒྱུན་ཆད་མེད་པའི་སྒོམ་པ་བདེ། ཉམས་ང་མེད་པའི་སྤྱོད་པ་བདེ། །རེ་དོགས་མེད་པའི་འབྲས་བུ་བདེ། །དེ་ཚོ་སེམས་ཀྱི་འཁྱེར་སོ་ཡིན། །འགྱུར་མེད་རྟོག་མེད་འོད་གསལ་བདེ། །བདེ་ཆེན་རྣམ་དག་དབྱིངས་སུ་བདེ། །འགགས་མེད་འཆར་སྒོའི་ཀློང་དུ་བདེ། །ཤིན་ཏུ་བདེ་བའི་དབྱངས་ཆུང་འདི། ཉམས་མྱོང་གླུ་རུ་བླངས་པ་ཡིན། །གདམས་ངག་ཁ་ནས་ཤོར་བ་ཡིན། །ལྟ་སྤྱོད་ཟུང་དུ་བསྡེབས་པ་ཡིན། །སླད་ནས་བྱང་ཆུབ་བསྒྲུབ་འདོད་རྣམས། །དོན་ཉམས་སུ་ལེན་ན་དེ་ལྟར་མཛོད། །ཅེས་གསུངས་པས། ཡོན་བདག་དེ་དགའ་ནས་ཕྱག་མང་དུ་འཚལ་ནས་ཁྱིམ་དུ་སོང་སྟེ། ཞག་གཅིག་གཉིས་ནས། ཡོན་བདག་རོགས་འགའ་དང་བཅས་ཏེ་འགྲོགས་ནས་རྩམ་པ་དུམ་པ་རེ་ཁྱེར་ནས་ཡོང་སྟེ། བླ་མ་ལགས། ཁར་ཉིན་གྱི་མགུར་མ་དེ་ལེགས་པོ་རང་ཞིག་བྱུང་སྟེ་ངེད་ཤེས་རབ་ཆུང་བ་དང་མ་ཟིན། ཚིག་ཉུང་ལ་དོན་གསལ་བ་ཞིག་གསུང་དང་ཟེར་བས་ཡང་མགུར་འདི་གསུངས་སོ། །རྗེ་བླ་མའི་བྱིན་བརླབས་བྲག་ལ་ཞུགས། །སྤྲང་བྲག་ལ་གནས་པར་བྱིན་གྱིས་རློབས། །དད་དང་མཁས་དང་བཙུན་དང་གསུམ། །འདི་གསུམ་སེམས་ཀྱི་སྲོག་ཤིང་ཡིན། །བཙུགས་ན་བརྟན་ལ་འཇུས་ན་བདེ། །སྲོག་ཤིང་མཛད་ན་དེ་ལ་མཛོད། །ཆག་མེད་ཞེན་མེད་རྨོངས་མེད་གསུམ། །འདི་གསུམ་སེམས་ཀྱིས་གོ་ཆ་ཡིན། །གྱོན་ན་ཡང་ལ་མཚོན་ཁར་སྲ། །གོ་ཆ་མཛད་ན་དེ་ལ་མཛོད། །བསྒོམ་དང་བརྩོན་དང་བསྲན་ཚུགས་གསུམ། །འདི་གསུམ་སེམས་ཀྱི་རྟ་ཕོ་ཡིན། །རྒྱུགས་ན་མགྱོགས་ལ་བྲོས་ན་ཐར། །རྟ་ཕོ་མཛད་ན་དེ་ལ་མཛོད། །རང་རིག་རང་གསལ་རང་བདེ་གསུམ། །འདི་གསུམ་སེམས་ཀྱི་འབྲས་བུ་ལགས། །བཏབ་ལ་སྨིན་ལ་ཟ་ན་བཅུད། །འབྲས་བུ་མཛད་ན་དེ་ལ་མཛོད། །སེམས་དོན་རྣམ་པ་བཅུ་གཉིས་འདི། །རྣལ་འབྱོར་བློ་ལ་ཤར་ནས་བླངས། །ཁྱོད་ཡོན་བདག་དད་པའི་གདབ་ལེན་མཛོད། །ཅེས་གསུངས་པས།

ཡོན་བདག་དེ་དད་པ་ཅན་གཤེན་རྡོར་མོ་བྱ་བ་ཡིན་པས། ད་རུང་མདོར་བསྡུས་པ་ཚིག་གཅིག་ལ་དྲིལ་བ་ཅིག་གསུང་དང་ཟེར་ལ་ཡང་མགུར་འདི་གསུངས་སོ། །བླ་མའི་བྱིན་བརླབས་སེམས་ལ་ཞུགས། སེམས་སྟོང་ཉིད་རྟོགས་པར་བྱིན་གྱི་རློབས། །ཡོན་བདག་དད་པའི་ཕྱག་རྟེན་ལ། །ལྷ་ཡི་དམ་མཉེས་པའི་གླུ་ཞིག་ལེན། །སྣང་དང་སྟོང་དང་དབྱེར་མེད་གསུམ། །འདི་གསུམ་ལྟ་བའི་མདོར་བསྡུས་ཡིན། །གསལ་དང་མི་རྟོག་མ་ཡེངས་གསུམ། །འདི་གསུམ་སྒོམ་པའི་མདོར་བསྡུས་ཡིན། མ་ཆགས་མ་ཞེན་མ་འཁྲུལ་གསུམ། །འདི་གསུམ་སྤྱོད་པའི་མདོར་བསྡུས་ཡིན། །རེ་མེད་དོགས་མེད་མཐར་སྐྱོལ་གསུམ། །འདི་གསུམ་འབྲས་བུའི་མདོར་བསྡུས་ཡིན། །ངོས་མེད་ལྐོག་མེད་ཟོལ་མེད་གསུམ། །འདི་གསུམ་དམ་ཚིག་མདོར་བསྡུས་ཡིན། །ཞེས་གསུངས་པས། ཡོན་བདག་རྣམས་མཉེས་ཏེ་ཁྱིམ་དུ་སོང་ངོ༌། །ལར་སྙེ་ནམ་གྱིས་མི་སྡེ་རྣམས་དད་པ་ཆེ་ཡང་མཁོས་ཆུང་བས་ཞབས་ཏོག་ཆེན་པོ་ཙམ་མ་བྱུང་བས་དཀོར་གྱི་དགེ་སྦྱོར་མ་འཕྲོག །ཟླ་བ་ལྔ་དྲུག་ནས་ལྟོགས་དྲིར་རླུང་ལ་མ་བསྐུར་ཞེས་གསུངས་སོ། །དེ་ཐམས་ཅད་སྤོ་རི་སྤོ་མཐོན་གྱིས་སྐོར་རོ།། །།དེ་ནས་སྤོ་རི་སྤོ་མཐོན་ན་ལོ་དྲུག་སོང་བ་དང༌། བྲག་དམར་མཆོང་གླིང་ཁྱུང་གི་རྫོང་ན་ལོ་བཅུ་གཉིས། ཟླ་བ་བཅུ་གཉིས། ཟ་མ་བཅུ་གཉིས། བཅུ་གཉིས་ཆ་བཞིའི་དམ་བཅའ་བྱས་པའི་འོག་ཏུ་ཤི་བ་ཅིག་ཨེ་ནུས་བསམ་ནས་བསྒྲུབ་པ་ལ། ཡུལ་གྱི་མི་སྡེས་ཀྱང་གར་ཡོད་མ་ཚོར་བར་བསྒོམ་པས། ཨེ་འཆི་ཨེ་འཆི་བསམ་པ་ལ་འཆི་རྒྱུ་མ་བྱུང་ཞིང་དབང་པོ་ངན་པོར་བྱུང་བས། ངས་འཇིག་རྟེན་གྱིས་བྱ་བ་བཏང་ཐལ་ཟིན། ད་རུང་མ་ཤི་ཡང་ཆོས་རང་བྱེད་བསམ་པ་སྐྱེས་ཏེ། ཟྭ་ཞིག་བཙོས་ནས་གསོལ་དགོངས་ནས། ཤིང་ཞིག་འཐུ་བ་ལ་སོང་སྟེ་ཤིང་ཧྲལ་ཧྲུལ་དུམ་པ་ཅིག་རྙེད་པ་རྡོ་ལེབ་ཅིག་གི་སྟེང་དུ་བཞག་ནས་བསྙེལ་བ་གསོས་ནས་ཡོད་པ་ལྷག་པ་ཞིག་འོང་བས་གཏོར་སོང་བ་ལ། ཐམས་ཅད་མི་རྟག་པ་འདི་རང་ཡིན་ཨང༌།

བདག་ལ་ཡང་མི་རྟག་པ་ནམ་ཡོང་ཨང་དགོངས་ཤིང་ཡོད་པ་ལ་ད་རུང་ཤིང་ཞིག་འཐུ་དགོས་དགོངས་ནས་ཤིང་སྐམ་པོ་ཆེ་བ་གཅིག་བཅག་རིང་ལ་ཤིང་ཆག་པ་དང་མཉམ་དུ་འགྱེལ་བའི་ངང་ལ་དབང་པོ་མ་བྱུང་སྟེ། དགོང་མོ་ཉི་མ་ཟེར་བ་ལྷག་པ་སེར་བུ་བཤི་རིང་བ་བྱུང་ནས་མནལ་སད་པ་འདྲ་བ་ཅིག་ལ་དབང་པོ་རྙེད་དེ། སྐྱོ་བའི་སྙིང་རླུང་དྲག་པོ་ཅིག་ལངས་ཟིན་པས། ཉི་མ་ཤར་ཕྱོགས་སུ་གཟིགས་པས། བླ་མའི་སྐུ་མཁར་ཡོད་པའི་ཕྱོགས་སུ། སྤྲིན་དཀར་པོ་གཅིག་ལིང་ངེ་འདུག་པ་དང༌། དེ་རུ་བླ་མ་དྲན་པའི་མགུར་སྤྲིན་དཀར་ལྡིང་བ་འདི་གསུངས་སོ། །རྗེ་བླ་མ་དེ་ལ་ཕྱག་འཚལ་གསོལ་བ་འདེབས། །སྤྲང་པོའི་སྙིང་རླུང་སང་བར་བྱིན་གྱིས་རློབས། །ཉི་མ་ཤར་ན་སྤྲིན་དཀར་ལང་མ་ལིང༌། །སྤྲིན་དཀར་པོ་ལྡིང་བའི་འོག་རོལ་ན། །ལྷོ་གྲོ་བོ་ལུང་གིས་དགོན་པ་ན། །བྲག་སེང་ཆེན་བསྣོལ་བའི་གདན་སྟེང་ན། །ལྷོ་བྲག་གི་མར་པ་ལོ་ཙྭ་དེ། །དུས་ད་ལྟ་བཞུགས་ན་དགའ་བ་ལ། །ད་ལྟ་བཞུགས་ན་སྐྱིད་པ་ལ། །ས་སྐོར་ཐག་རིང་ཡང་མཇལ་སྙིང་འདོད། །ལམ་བགྲོད་པར་དཀའ་ཡང་མཇལ་སྙིང་འདོད། །ལར་ཡང་བླ་མ་དྲན་པ་བྱུང༌། །བསམ་ཞིང་རྗེ་བཙུན་དྲན་པ་བྱུང༌། །ཡུམ་སངས་རྒྱས་བསྐྱེད་བྱེད་བདག་མེད་མ། །དུས་ད་ལྟ་བཞུགས་ན་དགའ་བ་ལ། །ད་ལྟ་བཞུགས་ན་སྐྱིད་པ་ལ། །མ་ལ་ཕྱག་རྟེན་མེད་ཀྱང་མཇལ་སྙིང་འདོད། །འབུལ་རྒྱུ་མེད་ཀྱང་མཇལ་སྙིང་འདོད། །ལར་ཡང་བླ་མ་དྲན་པ་བྱུང༌། །བསམ་ཞིང་རྗེ་བཙུན་དྲན་པར་བྱུང༌། །དབང་ཟབ་མོ་བརྡ་ཡི་དབང་བཞི་དེ། །དུས་ད་ལྟ་མཛད་ན་དགའ་བ་ལ། །ད་ལྟ་མཛད་ན་སྐྱིད་པ་ལ། །ང་ཡོ་བྱད་ཆུང་ཡང་འབུལ་སྙིང་འདོད། །འཚོ་བ་དཀོན་ཡང་ཞུ་སྙིང་འདོད། །ལར་ཡང་བླ་མ་དྲན་པ་བྱུང༌། །བསམ་ཞིང་རྗེ་བཙུན་དྲན་པར་བྱུང༌། རྒྱུད་ཟབ་མོ་དགྱེས་པ་རྡོ་རྗེ་དེ། །དུས་ད་ལྟ་གསུང་ན་དགའ་བ་ལ། །ད་ལྟ་གསུང་ན་སྐྱིད་པ་ལ། །ང་ཤེས་རབ་ཆུང་ཡང་ཉན་སྙིང་འདོད། བློ་རྩེ་རྟུལ་ཡང་ཉན་སྙིང་འདོད། །ལར་ཡང་བླ་མ་དྲན་པ་བྱུང༌། །བསམ་ཞིང་རྗེ་བཙུན་དྲན་པར་བྱུང༌། །ཁྲིད་ཟབ་མོ་ན་རོའི་ཆོས་དྲུག་དེ།

དུས་ད་ལྟ་གསུང་ན་དགའ་བ་ལ། །ད་ལྟ་གསུངས་ན་སྐྱིད་པ་ལ། །ང་སྒོམ་བསྲན་ཆུང་ཡང་བསྒོམ་སྙིང་འདོད། །འབྱུང་བཞི་རྒུད་ཀྱང་སྒོམ་སྙིང་འདོད། །ལར་ཡང་བླ་མ་དྲན་པར་བྱུང༌། བསམ་ཞིང་རྗེ་བཙུན་དྲན་པར་བྱུང༌། །ཕ་བླ་མས་བསྡུས་པའི་མཆེད་གྲོགས་དེ། །དུས་ད་ལྟ་ཚོགས་ན་དགའ་བ་ལ། དུས་ད་ལྟ་ཚོགས་ན་སྐྱིད་པ་ལ། །བདག་གདུང་སེམས་ཆུང་ཡང་མཇལ་སྙིང་འདོད། །བགྲོ་གླེང་གོ་བསྡུར་བྱེད་སྙིང་འདོད། །ལར་ཡང་བླ་མ་དྲན་པར་བྱུང༌། བསམ་ཞིང་རྗེ་བཙུན་དྲན་པར་བྱུང༌། །བླ་མ་མཉེས་པའི་སྐུ་མཁར་དེ། །དུས་ད་ལྟ་བརྩིགས་ན་དགའ་བ་ལ། །ད་ལྟ་བརྩིགས་ན་སྐྱིད་པ་ལ། །ན་སོ་རྒས་ཀྱང་བརྩིགས་སྙིང་འདོད། །སྒྱུ་ལུས་ངན་ཡང་བརྩིགས་སྙིང་འདོད། །ལར་ཡང་བླ་མ་དྲན་པར་བྱུང༌། །བསམ་ཞིང་རྗེ་བཙུན་དྲན་པར་བྱུང༌། །དྲིན་ཆེན་ཨ་མ་ཡབ་ཡུམ་དེ། །དུས་ད་ལྟ་ཡོད་ན་དགའ་བ་ལ། །ད་ལྟ་ཡོད་ན་སྐྱིད་པ་ལ། །ཕ་མའི་དྲིན་ལན་མཇལ་སྙིང་འདོད། །ཞབས་ཏོག་ཅི་ནུས་བྱེད་སྙིང་འདོད། །ལར་ཡང་བླ་མ་དྲན་པར་བྱུང༌། བསམ་ཞིང་རྗེ་བཙུན་དྲན་པར་བྱུང༌། །རྡོ་རྗེ་འཆང་ཆེན་བྱིན་རླབས་ཅན། །སྤྲང་པོའི་སྐྱོ་བ་སངས་པར་བྱིན་གྱིས་རློབས། །ཞེས་གསུངས་པས། སྤྲིན་དེ་ཇེ་ཆེ་ཇེ་ཆེ་ལ་སོང་ནས་ཁོང་གིས་དབུ་ཐོག་ཏུ་སྣམ་བུ་བརྐྱང་བ་བཞིན་དུ་འོང་ནས་སྤྲིན་དེའི་རྩེ་མོ་ལ། བླ་མ་མར་པ་དེ་ཉིད་སེང་གེ་དཀར་མོ་སྲབ་མེད་ཅིག་ལ་ཆིབ་ནས་འདུག་པ་གཟིགས་པས། མི་ལ་རས་པ་ཁྱོད་དེ་རིང་འོ་དོད་ཆེན་པོ་བྱེད་པ་ཅི་བྱུང༌། བླ་མ་ལ་དད་པ་སྐྱེས་སམ། རྐྱེན་ངན་རྟོགས་པ་ཡུལ་ཕྱིར་འབྲང་ངམ། ནང་བསྒྲུབ་པའི་ཁང་པར་སྐྱིད་འདོད་ཀྱི་བར་ཆད་ཞུགས་སམ། བློ་འགོང་པོ་རེ་དོགས་བཅེར་བས་ཁོང་དུ་སྤུན་ནམ་ཅི་བྱུང༌། ང་དང་ཁྱེད་གཉིས་འདུ་འབྲལ་མེད་པ་ཡིན་གསུང་པའི་སྒྲ་ཐོས་པས་དགའ་དྲག་ནས་འདི་བཟླས་མ་རྙེད་པ་ལ། དཔེ་དང་བྲལ་བའི་རྟོགས་པ་ཤར། བརྗོད་དུ་མེད་པའི་ཉམས་སྐྱེས་ནས།

གསོལ་འདེབས་མོས་གུས་ཀྱི་མགུར་འདི་གསུངས་སོ། །རྗེ་བླ་མའི་ཞལ་མཐོང་གསུང་ཐོས་པས། །སྤྲང་པོའི་སྙིང་རླུང་ཉམས་ལ་ཤར། །ཐུགས་རྗེས་ཡིད་ལ་བསམ་པ་ཡི། །རྟོགས་པ་མོས་གུས་གཏིང་ནས་སྐྱེས། །བཀའ་དྲིན་བྱིན་བརླབས་དངོས་ཞུགས་པས། །ཆོས་མིན་གྱི་སྣང་བ་ཁྲེགས་སེ་ཆད། །མི་མེད་ལུང་སྟོང་གི་འོ་དོད་འདི། །བླ་མའི་སྙན་ལ་གཟན་ལགས་ཀྱང༌། །སྤྲང་འདི་མིན་གྱི་སྣང་བ་ཚིམ་མི་ནུས། །སྙིང་རུས་སྡུག་བསྲན་གྱི་སྒྲུབ་པ་འདི། །ཕ་བླ་མ་མཉེས་པའི་ཞབས་ཏོག་ལགས། །ན་མེད་གཅིག་པུའི་རི་ཁྲོད་འདི། །མཁའ་འགྲོ་མཉེས་པའི་ཞབས་ཏོག་ཡིན། །ཤིར་ཆུག་ལྟོགས་བསྒུར་གྱི་སྡུག་བསྲན་འདི། །མགོན་མེད་སེམས་ཅན་གྱི་སྦྱིན་པ་ཡིན། །གྲོགས་མེད་གཅིག་པུའི་སྙིང་རུས་འདི། །ལས་རྣམ་སྨིན་སྦྱོང་བའི་བྱབ་ཤིང་ཡིན། །ཟད་མེད་ཟྭ་ཡི་ཆོས་བརྒྱགས་འདི། །ཉམས་རྟོགས་པ་སྐྱེ་བའི་མཐུན་རྐྱེན་ཡིན། །ཕ་བླ་མའི་དྲིན་ལེན་བསྒྲུབ་པས་འཇལ། །དྲིན་ཐུགས་ལ་ཐོགས་ཤིག་གུ་རུ་རྗེ། །སྤྲང་རི་ཁྲོད་ནོན་པར་བྱིན་གྱིས་རློབས། །ཞེས་གསུངས་པས། སྣང་བ་བདེ་ཏིང་ངེ་ཤིང་དུམ་པ་ཅིག་ཁྱེར་ནས་ཡར་སོང་ཙ། ཕུག་པ་ན་ལྕགས་ཀྱི་ཨ་ཙ་ར་གཟུགས་མཐེ་བོང་ཙམ་མིག་ཕོར་པ་ཙམ་ཡོད་པ་བདུན་གྱིས་ལ་ལས་མེ་འབུད། ལ་ལས་ཆུ་ལེན། ལ་ལས་རྩམ་པ་བཏག་སྟངས་དང༌། ལས་སྣ་ཚོགས་པའི་ཆོ་འཕྲུལ་སྟོན་ཅིང་འདུག་པས་དངངས། གཟིགས་མ་གཟིགས་ལ་ཡ་ང་བ་ཅིག་བྱུང་བས། ལྷ་བསྒོམ་ནས་དྲག་སྔགས་བཟླས་པས་ཀྱང་ལྟ་སྟངས་རོལ་པ་ཆེར་བྱས། བྱམས་སྙིང་རྗེ་བསྒོམ་པས་ཞི་མ་ནུས་པས་འདི་རྣམས་ཡུལ་འདིའི་གཞི་བདག་ཨེ་མ་ཡིན་ང་གནས་འདི་ན་ལོ་ཟླ་བ་འདི་ཙམ་བསྡད་པ་ལ། གཏོར་མ་དང་བསྟོད་པ་གཅིག་ཀྱང་མ་བྱས་དགོངས་ནས་གནས་ལ་བསྟོད་པའི་མགུར་འདི་གསུངས་སོ། །ཨེ་མ་རི་ཁྲོད་དབེན་པའི་གནས། ཕ་རྒྱལ་བས་བྱང་ཆུབ་བསྒྲུབ་པའི་ས། །མི་རང་ཉིད་གཅིག་པུར་གནས་པའི་ཡུལ། །གནས་བྲག་དམར་མཆོང་གླིང་ཁྱུང་གི་རྫོང༌། །སྟེང་ན་ལྷོ་སྤྲིན་སྨུག་པོ་འཆིབ། །དེ་ལ་རྒོད་པོ་ལང་མ་ལིང༌། །མདའ་ལ་གཙང་ཆབ་མེ་རེ་རེ། །དེ་ལ་ཉ་སྲམ་གྱ་མ་གྱུ། །རྒྱབ་ཏུ་རི་རྒྱལ་རྩེ་མཐོ་བ། །དེ་ལ་རྩི་ཤིང་སྣ་ཚོགས་རྒྱས། །མདུན་དུ་འབྲས་ཕུང་རང་ལ་འཁོར། །དེ་ལ་མེ་ཏོག་ཆུ་མིག་རྒྱས། །རྩ་ན་ན་སྤང་ཆོ་ལོ་རིས། །དེ་ལ་ཤ་རྐྱང་མ་བུ་རྩེ། །ཤིང་ལོ་མེ་ཏོག་པད་མ་རིས། །དེ་ལ་འཇོལ་མང་གསུང་སྙན་བསྒྲོགས། །རྫ་དང་གཡའ་མ་གངས་རི་མང༌། །དེ་ལ་གོང་མོས་སྐད་སྙན་འགྱུར། །འབྲོག་དང་ལུང་པའི་ཕུ་མདའ་དམ།

དེ་ལ་བར་ཆོད་མི་རྗེས་ཆད། །ང་དང་གནས་བཟང་བྱང་ཆུབ་མཐུན། །དེ་ལྟ་བུ་ཡི་དབེན་གནས་འདིར། ང་མི་ལ་རས་པའི་ཉམས་མྱོང་སྐྱོང༌། །ཉམས་མྱོང་རྩ་བ་བྱང་ཆུབ་སེམས། །འདྲེ་འདིར་ཚོགས་བར་ཆོད་མི་མ་ཡིན། །བྱམས་སྙིང་རྗེའི་བདུད་རྩི་འཐུང་ལ་དེངས། །ཞེས་གསུངས་པས། ཆོ་འཕྲུལ་གཏོང་བའི་ཨ་ཙ་ར་གསུམ་དེངས་ནས་སོང༌། བཞི་པོ་དེ་ད་དུང་འགྲོར་མ་ཉན་པས། བཞི་པོ་དེ་འདྲེ་ཡི་ཆོ་འཕྲུལ་བར་ཆད་ཡིན་པར་དགོངས་ནས། ལྟ་བ་གདེངས་དང་ལྡན་པའི་མགུར་འདི་གསུངས་སོ། །ཡང་ཕོ་ང་དང་ང་རང་མི་ཟེར་ཏེ། །ང་རང་སེང་ཆེན་དཀར་མོའི་བུ། །སེང་མ་ཡི་མངལ་ནས་གཡུ་རལ་རྒྱས། །ཕྲུ་མ་གངས་དཀར་སྟོངས་སུ་བཀྲལ། །སེང་འཕྲུག་གི་དུས་ན་ཚང་སྒོ་འགྲིམས། །སེང་ཕྲན་གྱི་ལོ་ལ་ཁྱུ་སྣ་དྲངས། །སེང་ཆེན་གྱི་ལོ་ལ་གངས་སྟོད་བསྐོར། །ཁ་བ་བུ་ཡུག་འཚུབས་ཀྱང་ཉམས་མི་ང༌། །ཕོ་ང་དང་ང་རང་མི་ཟེར་ཏེ། །ང་རང་འདབ་ཆགས་ཁྱུང་གི་བུ། །ཁྱུང་སྒོ་ངའི་ནང་ནས་གཤོག་སྒྲོ་རྒྱས། །ཁྱུང་ཕྲུག་གི་ལོ་ལ་ཚང་སྒོ་འགྲིམས། །ཁྱུང་ཕྲན་གྱི་ལོ་ལ་ཁྱུང་སྣ་དྲངས། །ཁྱུང་ཆེན་གྱི་ལོ་ལ་ནམ་འཕངས་བསྐྱོད། །ཁོང་གཡང་ས་ཆེ་ཡང་ཉམས་མི་ང༌། །ཕོ་ང་དང་ང་རང་མི་ཟེར་ཏེ། །ང་དང་ཉ་ཆེན་ཡོར་མོའི་བུ། །མ་ཡི་མངལ་ནས་གསེར་མིག་འཁྱིལ། །ཉ་ཆུང་ལོ་ལ་མཚོ་མཐའ་འགྲིམས། །ཉ་ཕྲན་གྱི་ལོ་ལ་ཁྱུ་སྣ་དྲངས། །ཉ་ཆེན་གྱི་ལོ་ལ་མཚོ་སྟོད་བཟུང༌། །མཚོ་རྦ་རླབས་འཁྲུགས་ཀྱང་ཉམས་མི་ང༌། །ཕོ་ང་དང་ང་རང་མི་ཟེར་ཏེ། །ང་རང་ནཱ་རོ་མེ་ཏྲིའི་བུ། ཆུང་དད་སྐྱེས་པའི་ལོ་ལ་ཆོས་སྒོར་ཞུགས། །ཆོས་སྒོར་ཞུགས་ནས་ཆོས་ཁྲིད་ཞུས། །བསྒོམ་ཁྲིད་བསྐྱངས་ནས་རི་ཁྲོད་འགྲིམས། རི་ཁྲོད་འགྲིམས་པས་ཉམས་རྟོགས་རྒྱས། །ཁྱོད་བར་ཆད་ཀྱི་གདོན་ལ་ཉམས་ང་མེད། །འདྲེ་ངན་གྱི་བར་ཆོད་ཚུགས་མི་སྲིད། །འདྲེ་དེ་རིང་བྱོན་པ་ངོ་མཚར་ཆེ། །སང་ཉིན་ཅིས་ཀྱང་འབྱོན་པར་ཞུ། །སྐབས་སུ་གླེང་ལང་ཡང་ཡང་བྱེད། །ཅེས་གསུངས་པས་ཨ་ཙ་ར་གསུམ་འཇའ་ཡལ་བ་བཞིན་དུ་སོང༌།

གཅིག་ནི་ལྟ་སྟངས་རོལ་པའི་གར་ཆེན་བཏང་བས། འདི་དེ་མ་རུངས་པའི་མཐུ་བོ་ཆེ་ཅིག་རེད་དགོངས་ནས་ཡང་རྟོགས་ཚད་ལྟ་བའི་མགུར་འདི་གསུངས་སོ། །ལྕགས་ཀྱི་ཕ་བོང་རྡོས་མི་ཤིགས། །ལྕགས་ཀྱི་ཕ་བོང་རྡོས་ཤིག་ན། །ལྕགས་ཞུན་ཐར་བྱས་པ་དོན་གོ་ཆུང༌། །སེ་གེ་གངས་ལ་སྤར་མི་འཁྱགས། །སེ་གེ་གངས་ལ་འགྱིང་བ་སྦར་འཁྱགས་ན། །སེང་རྩལ་གསུམ་རྫོགས་པ་དོན་གོ་ཆུང༌། །བྱ་མཁའ་ལ་འཕུར་བ་ལྷུང་མི་སྲིད། །བྱ་མཁའ་ལ་འཕུར་བ་ལྷུང་སྲིད་ན། །བྱ་གཤོག་དྲུག་རྒྱས་པ་དོན་གོ་ཆུང༌། །ཉ་ཆབ་ལ་གནས་པ་འཚུབ་མི་སྲིད། །ཉ་ཆབ་ལ་གནས་པ་འཚུབ་སྲིད་ན། །ཉ་གསེར་མིག་འཁྱིལ་པ་དོན་གོ་ཆུང༌། །ང་ནཱ་རོ་མཻ་ཏྲིའི་བུ་བརྒྱུད་འདི། སེམས་སྟོང་ཉིད་རྟོགས་པ་འདྲེས་མི་འཇིག །སེམས་སྟོང་ཉིད་རྟོགས་པ་འདྲེས་འཇིག་ན། མཐོ་བྲག་ལ་བསྒོམས་པའི་དོན་གོ་ཆུང༌། །ཁྱོད་འདྲའི་འདྲེ་ལ་ཉམས་ང་མེད། །ཁྱོད་འདྲའི་འདྲེ་ལ་ཉམ་ང་ན། སེམས་སྙིང་རྗེ་ཤར་བ་དོན་གོ་ཆུང༌། །འདྲེ་ད་རུང་བཞུགས་ན་ཐུག་ལ་བཏགས། །ཁྱོད་རོགས་པ་ཡོད་ན་སྐེད་ལ་ཤོག །ངེ་རང་གསུང་གླེང་ཁོ་ཐག་ཆོད། །ཨ་ཙ་མ་འབྱུང་པོ་སྙིང་རེ་རྗེ། །རྗེ་མི་བསྐྱོད་ངོ་བོ་རྡོ་རྗེ་འཆང༌། །སྤྲང་སྙིང་རྗེ་འབྱོངས་པར་བྱིན་གྱིས་རློབས། །ཞེས་གསུངས་པས། བྱམས་སྙིང་རྗེ་ལུས་ལ་ལྟོས་པ་མེད་པར་ཁ་ན་ཕར་བཙངས་པས་ཟ་རྒྱུ་མ་བྱུང་བར་འཇའ་ཡལ་བ་བཞིན་དེངས་ནས་སོང་ངོ༌། །དེ་ཐམས་ཅད་བྲག་དམར་མཆོང་གླིང་གིས་སྐོར་རོ།། །།དེ་ནས་དམ་བཅའ་རྫོགས་པ་དང༌། བྲིན་དང་སྙེ་ནམ་གྱི་སོ་མཚམས་ལ་ཕྱི་གངས་ཀྱི་ར་བ་དེར་རྗེ་བཙུན་བྱོན་ནས་བསྒོམ་བཞིན་ཡོད་པའི་སྟོན་ཟླ་ར་བའི་ཚེས་བཅུ་བཞིའི་ནུབ་མོ་ལ། ལ་ཕྱི་ཆུ་བཟང་གིས་ལྷ་འདྲེ་ཐམས་ཅད་དམག་བྱས་ནས་འོང་པས། ཆོ་འཕྲུལ་ཡ་མ་ཟུང་རིགས་མི་འདྲ་བ་མང་པོ་བསྟན་པས་དེའི་དུས་སུ་རྗེ་བཙུན་གྱིས་མི་མ་ཡིན་དེ་རྣམས་ལ་མགུར་འདི་གསུངས་སོ། །བླ་མའི་བཀའ་དྲིན་སྙིང་ལ་ཞུགས། །ནང་དངོས་པོར་འཛིན་པའི་སྙིང་རླུང་བསལ། །བློ་པད་མ་དཀར་པོ་འདབ་བཞི་རྒྱས། །བློ་འཁྲུལ་སྣང་མི་འཁྲུག་ཤེས་པ་ལ། །གདོན་གནོད་སྦྱིན་ཕོ་མོའི་ཆོ་འཕྲུལ་འདི། །ཨ་ཙ་མ་ཡི་དྭགས་སྙིང་རེ་རྗེ། །སྔོན་ལས་ངན་བསགས་པའི་འབྲས་བུ་དེ། །ད་ལྟ་ལུས་ངན་རྣམ་སྨིན་སྤྱོད། །ཡིད་མཁའ་ལ་རྒྱུ་བའི་ཀུན་སློང་ངན། །སྦྱོར་ངན་ཉོན་མོངས་ཀྱི་གདུབ་རྩུབ་ཀྱིས། །གསོད་གཅོད་བརྡེགས་བཙོག་བྱེད་དོ་ཞེས། །མི་ང་ལ་ཁྱེད་རྣམས་མི་གནོད་དོ། །ཁྱོད་ལས་ངན་བསགས་པས་ད་གཟོད་སྡུག

།ང་སྟོང་ཉིད་རྟོགས་པའི་རྣལ་འབྱོར་པ། བློ་ཡ་ང་མེད་པ་ལྟ་བའི་གདེང༌། །དཔའ་བོ་སེང་གེའི་སྤྱོད་འགྲོས་ཀྱིས། །ལུས་ནི་ལྷ་ཡི་རྫོང་ལ་ཞེན། །ངག་ནི་སྔགས་ཀྱི་རྫོང་ལ་ཞེན། །སེམས་ནི་འོད་གསལ་རྫོང་ལ་ཞེན། །ཚོགས་དྲུག་རང་རང་ངོ་བོས་སྟོང༌། །འོད་ལུས་རྡོ་རྗེའི་རྣལ་འབྱོར་ལ། །ཁྱོད་ཡི་དྭགས་ཐོ་འཚམ་ཅི་ལ་ཕན། །སྤྱིར་དགེ་སྡིག་འབྲས་བུ་བདེན་ནུས་ཆེ། །རྒྱུ་མཐུན་འབྲས་བུ་བསགས་བསགས་ནས། །ངན་སོང་འགྲོ་བ་ཡི་རེ་མུག །ཨ་ཙ་མ་ཡི་དྭགས་ཉོན་རེ་མོངས། །དོན་གནས་ལུགས་མ་རྟོགས་སྙིང་རེ་རྗེ། མདོག་ངན་མི་རྒན་རས་པ་འདི། །རག་རིག་བྱེད་གླུ་ཡིས་ཆོས་བཤད་པས། །ནང་བཅུད་ཀྱིས་བསྡུས་པའི་སེམས་ཅན་རྣམས། །གཉེན་ཕ་མར་མ་གྱུར་གང་ཡང་མེད། དེ་དྲིན་ཆེན་ཡིན་པས་སྡུག་པར་འཕང༌། །ཁྱོད་ཡི་དྭགས་གནོད་སེམས་སླར་ལོགས་ནས། །ལས་རྒྱུ་འབྲས་བསམ་ན་ཅི་མ་ལགས། །ཆོས་དགེ་བཅུ་སྤྱད་ན་ཅི་བདེ་འཐོབ། །ཚིག་ལེགས་པར་བཟུང་ལ་རྟོག་དཔྱོད་ཐོང༌། དོན་གོ་བར་མཛོད་ལ་ཉམས་སུ་ལོངས། །ཞེས་གསུངས་པས། དེར་ཚོགས་པའི་ཡུལ་བཙན་བྲག་སྲིན་མོ་རྣམས་ན་རེ། འདིར་ཚོགས་པ་རྣམས་ལས་ངན་གོམ་དྲག་པས། སྡིག་པས་གནོད་པར་ཤེས། དགེ་བས་ཕན་པར་གོ་ཡང༌། ལས་ངན་ཤུགས་ཀྱི་སྤྱོད་པ་ལ་དགའ་བ་ཅིག་བྱུང་བས་རང་དབང་མ་བྱུང༌། བླ་མའི་མགུར་དེ་འདྲ་ཡིན་ན། དགེ་བ་ལ་སྤྲོ་སྤྲོ་འདུག་ཅིང༌། ཤིན་ཏུ་སྙན་པས་ཕན་པར་བྱུང་བས་ད་རུང་མགུར་ཞིག་བཞེངས་པར་ཞུ་ཟེར་བས། ཡང་ཆོས་བཤད་འདི་མགུར་དུ་གསུངས་སོ། །རྗེ་བླ་མའི་བཀའ་དྲིན་སེམས་ལ་ཞུགས། །སེམས་བསམ་པ་ལོག་པ་སྐྱེ་མ་མྱོང༌། །དོན་བདེན་པའི་ཚིག་དང་མ་འབྲེལ་ན། །གླུ་གྲེ་འགྱུར་སྙན་པ་པི་ཝང་ཡིན། །ཆོས་མཐུན་དཔེ་ཡིས་མི་མཚོན་ན། ཚིག་སྡེབ་སྦྱོར་མཁས་ཀྱང་ཐ་སྙད་ཡིན། །ཆོས་ལག་ལེན་རྒྱུད་ལ་མི་འགེལ་ན། །ངས་ཤེས་སོ་ཟེར་ཡང་མགོ་སྐོར་ཡིན། །དོན་སྙན་བརྒྱུད་ཀྱི་གདམས་ངག་མི་བསྒོམ་ན། །གནས་རི་ཁྲོད་བཟུང་ཡང་རང་སྡུག་ཡིན། །ཕན་ངེས་པའི་དམ་ཆོས་མི་བྱེད་ན། །འཕྲལ་སོ་ནམ་རེམས་ཀྱང་སྡུག་ལས་ཡིན། །ལས་རྒྱུ་འབྲས་ཞིབ་ཏུ་མ་བརྩིས་ན། །ཚིག་ཁ་ལྟ་ཆེ་ཡང་སྨྱོན་པ་ཡིན།

ཆོས་བཤད་པ་ཡིད་ལ་མི་འཇོག་ན། །བཤད་ལོ་བྱས་ཀྱང་ཆུད་ཟོས་ཡིན། །ངས་མི་དགེ་སྤང་ན་ངང་གིས་འགྲིབ། །ལས་དགེ་བ་བསྒྲུབ་ན་ངང་གིས་འགྲུབ། །འགག་གཅིག་ལ་དྲིལ་བ་ཉམས་སུ་ལོངས། །ཚིག་མང་པོ་བཤད་པས་ཕན་པ་ཆུང༌། །དོན་དེ་བཞིན་ཉམས་སུ་ལེན་གལ་ཏེ་ཆེ། །ཞེས་གསུངས་པས། བླ་མ་ལགས། དོན་འདི་ཡིན་ཞིབ་ཏུ་མ་བཤད་ན་མ་གོ་ལགས། ཁྱེད་ཀྱིས་ད་རུང་མགུར་ཅིག་གསུངས་དང་དེ་རྣམས་ཀྱི་ཆོ་འཕྲུལ་ཡང་ཞི་བར་བྱེད་ཟེར་བས། བླ་མས་ཆོ་འཕྲུལ་མ་ཞི་བ་རྣལ་འབྱོར་པའི་གྲོགས་སུ་བཟང་ཞིང་རྒྱན་དུ་ཆེ་གསུངས་ནས་མགུར་འདི་གསུངས་སོ། །ང་རང་སེམས་རང་དབང་ཐོབ་པའི་རྣལ་འབྱོར་པས། །རྒྱན་དུ་ཆེ་བའི་གླུ་ཞིག་ལེན། ཁྱོད་འདིར་ཚོགས་ཀྱི་གནོད་སྦྱིན་ཕོ་མོ་རྣམས། །ཡིད་མ་ཡེངས་རྣ་བའི་དབང་པོ་གཏོད། །དབུས་རི་བོ་མཆོག་རབ་མཆོད་རྟེན་ལ། །ལྷོ་བཻཌུརྻ་ཡི་འོད་གསལ་བ། །འཛམ་གླིང་ནམ་མཁའི་རྒྱན་དུ་ཆེ། །རི་གཉའ་ཤིང་འཛིན་གྱི་གོང་རོལ་ན། །ཉི་ཟླ་ཟུང་ཅིག་འོད་གསལ་བ། །གླིང་བཞི་ཡངས་པའི་རྒྱན་དུ་ཆེ། །ཀླུ་བྱང་ཆུབ་སེམས་དཔའི་རྫུ་འཕྲུལ་གྱིས། །ནམ་མཁའི་མཐོང་ནས་ཆར་ཕབས་པས། །དོག་མོ་ས་ཡི་རྒྱན་དུ་ཆེ། །ཕྱི་རྒྱ་མཚོ་ཆེན་པོའི་རླངས་པ་ལ། །བར་སྣང་ཡངས་ལ་ལྷོ་སྤྲིན་བྱུང༌། །ལྷོ་སྤྲིན་བར་སྣང་གི་རྒྱན་དུ་ཆེ། །འབྱུང་བ་དྲོད་གཤེར་གྱི་ཏིང་འཛིན་གྱིས། །ཤར་སྤངས་རིའི་ལོགས་ལ་འཇའ་མཚོན་བཀྲ། །འཇའ་ཚོན་སྤང་རིའི་རྒྱན་དུ་ཆེ། ནུབ་མ་གྲོས་མཚོ་ལ་ཆུ་འབབ་པ། །ལྷོ་འཛམ་བུའི་གླིང་གི་རྩི་ཤིང་རྒྱས། །སྐྱེ་འགྲོ་ཡོངས་ཀྱི་རྒྱན་དུ་ཆེ། །ང་རྣལ་འབྱོར་རི་ཁྲོད་འགྲིམ་པ་ལ། སེམས་སྟོང་ཉིད་བསྒོམས་པའི་ནུས་མཐུ་ཡིས། །འདྲེ་གནོད་སྦྱིན་ཕོ་མོའི་ཆོ་འཕྲུལ་བྱུང༌། ཆོ་འཕྲུལ་རྣལ་འབྱོར་རྒྱན་དུ་ཆེ། །ཁྱེད་ལེགས་པར་ཉོན་དང་མི་མ་ཡིན། །མི་ང་ངོ་ཁྱོད་ཀྱིས་མ་ཤེས་ན། །ང་རྣལ་འབྱོར་མི་ལ་རས་པ་ཡིན། །ང་བྱང་སེམས་ཀྱི་མེ་ཏོག་གཏིང་ནས་འཁྲུངས། །གླུ་སྙན་པའི་དབྱངས་ཀྱི་བརྡ་སྦྱར་ནས། །ངག་བདེན་པའི་ཚིག་གིས་ཆོས་བཤད་པ། །ཕན་པའི་སེམས་ཀྱི་གྲོས་ཤིག་འདེབས། །ཁྱེད་བྱང་ཆུབ་མཆོག་ཏུ་སེམས་བསྐྱེད་ནས། །འགྲོ་བ་གཞན་དོན་མ་བྱུང་ཡང༌། །མི་དགེ་བཅུ་པོ་སྤངས་བྱས་ནས། །རང་ཞི་བདེའི་ཐར་པ་ཅིས་མི་ཐོབ། །མི་ངས་ཟེར་ཉན་ན་དོན་ཆེན་འགྲུབ། །འཕྲལ་དམ་ཆོས་བྱ་ན་ཡུན་དུ་བདེ། །ཞེས་གསུངས་པས།

དེར་འཚོགས་པའི་ལྷ་འདྲེ་རྣམས་དད་པ་སྐྱེས་ཏེ་ཕྱག་དང་བསྐོར་བ་མང་དུ་བྱས་ནས་རང་རང་གི་གནས་སུ་དེང་ནས་སོང་བ་ལ། ད་རུང་འབའ་རོ་ཆེན་པོ་གཅིག་ལ་བལ་པོ་འགས་བསྐོར་ནས་ད་རུང་འགྲོ་མ་ཉན་ནས་རི་བསྙིལ་བ་དང༌། ཐོག་འབེབས་པ་སོགས་བྱེད་པར་བྱུང་བས། ཡང་རྗེ་བཙུན་གྱིས་རྟོགས་ཚད་ལྟ་བའི་མགུར་འདི་གསུངས་སོ། །ཁྱོད་ད་རུང་ཉོན་དང་མི་མ་ཡིན། །མཁའ་ལ་རྒྱུ་བའི་ཐོགས་པ་མེད། །བསམ་ངན་བག་ཆགས་རྒྱུད་ལ་འཇག །ཉོན་མོངས་ཀྱི་འཚེ་བས་གཞན་ལ་རྔམ། །གཞན་སྡུག་གི་སྡིག་པས་རང་ཉིད་མནར། །རྒྱུ་འབྲས་ཀྱི་བདེན་པ་སྟོར་བ་མེད། །རྣམ་སྨིན་གྱི་ནུས་པས་ས་ནས་སླེབ། །ཁྱོད་རང་གི་ཁྱོད་རང་མནར་སྡང་བྱེད། །ཨ་ཙ་མ་ཡི་དྭགས་ཀྱིས་འཁྲུལ་པ་ལ། ཡི་རེ་མུག་ལས་ངན་གྱིས་ནུས་པ་ལ། །འདི་འདྲ་རང་བསམ་ན་སྙིང་རླུང་ལྡང༌། །ཁྱོད་སྔོན་ཡང་ལས་ངན་བསགས་བསགས་པས། །ད་རུང་ལས་ངན་གསོག་སྙིང་འདོད། །གསོད་གཅོད་ཀྱིས་སྡིགས་པས་ཟིན་པ་ཡིན། །ཟས་སུ་ཤ་དང་ཁྲག་ལ་དགའ། །ལས་སུ་འགྲོ་བའི་སྲོག་གཅོད་པ། །འགྲོ་དྲུག་གི་ནང་ནས་ཡི་དྭགས་ལུས། །བདེ་སྡུག་སྤྱད་པས་ངན་འགྲོར་ལྟུང༌། །ཨ་རེ་འཕང་ལྷ་ཆོས་ལ་སྣང་བ་བསྒྱུར། །དགོས་རེ་མེད་བདེ་བ་མྱུར་དུ་ཐོབ། །ཅེས་གསུངས་པས་མི་མ་ཡིན་དེ་རྣམས་ན་རེ། ཁྱོད་ངེད་ཚོ་ལ་ཆོས་བཤད་མཁས་པ་ལ་ཚད་མི་གདའ། ཁྱོད་རང་ལ་ལྟ་བ་རྟོགས་པའི་གདིང་ཅི་ཙམ་ཡོད་ཟེར་བས། དེའི་ལེན་དུ་མགུར་འདི་གསུངས་སོ། །དོན་དམ་རྟོགས་པའི་རྣལ་འབྱོར་པ། །གཞི་སྐྱེ་མེད་ངང་ལ་གདེང་བཅས་ནས། །ལམ་འགག་མེད་ཀྱི་རྩལ་དེ་རིམ་གྱིས་རྫོགས། །ཐབས་སྙིང་རྗེ་ཆེན་པོའི་བརྡའ་སྦྱར་ནས། །དོན་ཆོས་ཉིད་ངང་ནས་གླུ་ཞིག་ལེན། །ཁྱོད་ལས་ཉོན་གྱིས་སྒྲིབ་གཡོག་འཐུགས་པོ་ཡིས། །ངེས་དོན་གྱི་གནས་ལུགས་མི་གོ་སྟེ། །དྲང་དོན་གྱི་ཆོས་ཤིག་ད་རུང་བཤད། །སྔོན་ཐམས་ཅད་མཁྱེན་པ་སངས་རྒྱས་ཀྱིས། །བཀའ་དྲི་མ་མེད་པའི་མདོ་རྒྱུད་ལས། །དེ་འགྲོ་བ་ཡོངས་ཀྱི་སྙིང་གཅིག་པུས། །དོན་མི་བསླུ་ངེས་པའི་བདེན་ཚིག་ཡིན། །རྗེ་བྱམས་པའི་གསུངས་ལ་ཁྱོད་ཀྱང་ཉོན། །ང་ཉམས་ལ་སྦྱངས་པའི་རྣལ་འབྱོར་དེ། །ཕྱི་འཁྲུལ་སྣང་གི་བགེགས་ལ་ཕར་བལྟས་པས། །སྐྱེ་མེད་ཀྱི་ཆོ་འཕྲུལ་ཡིན་པར་གོ

།ནང་རིག་པའི་སེམས་ལ་ཚུར་བལྟས་པས། །གཞི་རྩ་བྲལ་གྱི་སེམས་ཉིད་ཡེ་ནས་སྟོང༌། །ང་བླ་མ་རྒྱུད་པའི་བྱིན་བརླབ་དང༌། །རང་གཅིག་པུར་བསྒོམ་པའི་ཡོན་ཏན་གྱིས། །རྗེ་ནཱ་རོ་ཆེན་པོའི་བརྒྱུད་པ་འཛིན། །དོན་མ་ནོར་རྒྱལ་བའི་དགོངས་པ་བསྒོམ། །ཐབས་ཟབ་མོ་སྔགས་ཀྱི་རྒྱུད་སྡེ་རྣམས། །བླ་མའི་གདམ་ངག་གནད་བཀྲོལ་ནས། །ལམ་བསྐྱེད་རྫོགས་བརྟན་པོར་བསྒོམ་བསྒོམ་པས། །ནང་རྩ་གནས་རྟེན་འབྲེལ་ཤེས་པ་ཡིན། ཕྱི་འཁྲུལ་སྣང་གི་བགེགས་ལ་ང་མི་འཇིགས། །ངེད་བྲམ་ཟེ་ཆེན་པོའི་བརྒྱུད་པ་ལ། །རྗེ་ནམ་མཁའ་ལྟ་བུའི་རྣལ་འབྱོར་མང༌། །ཡིད་དབུ་མའི་དོན་ལ་སྦྱང་སྦྱང་ནས། །འཁྲུལ་སྣང་གི་དྲན་པ་དབྱིངས་སུ་ཡལ། །གདོན་བྱ་གདོན་བྱེད་ངས་མ་མཐོང༌། །ཆོས་སྡེ་སྣོད་ཀྱི་གསུང་རབ་ཞལ་ཕྱེ་ཡང༌། །དོན་འདི་ལས་མེད་པ་བློ་ཐག་ཆོད། །ཅེས་གསུངས་པས་ཁོང་རྣམས་དད་པར་གྱུར་ཏེ། ཕྱག་དང་སྐོར་བ་མང་དུ་བྱས་ནས། ངེད་རྣམས་ཀྱི་འཚོ་བ་བཤོས་གཙང་རེ་འདྲེན་ཟེར་ནས་སོང་བ་དང༌། ནམ་ལངས་ནས་སོང་ངོ༌། །ཉི་མ་ཤར་བ་དང་རི་རྩེར་ཕར་བྱོན་ནས་བྲག་ཁ་ཞིག་ཏུ་དུམ་པ་གཅིག་གཟིམས་ནས་བཞུགས་ཙ། འདང་གི་དེ་རྣམས་ངོ་ཤེས་ལྷག་གེ་ཚན་པ་སུམ་ཅུ་པ་གཅིག་བྱས་ནས་འབྲས་དང༌། ཉ་དང་ལ་ཕུད་དང༌། བུར་ཤིང་དང༌། གོ་ལ་དང༌། ཚོད་མའི་བྱེ་བྲག་མང་པོ་དང་ཆང་ལ་སོགས་པའི་བཟའ་བཏུང་མང་ལ་ཞིམ་པ་དྲངས་སྙམ་བྱེད། ཁོང་རྣམས་ཀྱང་དགའ་དགའ་སྤྲོ་སྤྲོ་མང་དུ་བྱས་ནས་ན་ར་ར། ནུ་རུ་རུ་དེང་ནས་སོང་སྙམ་པ་བྱེད་པ་ལ། རྗེ་བཙུན་ཡང་ཁམས་དྭངས་སིང་ངེར་སོང་ནས། ཟླ་བ་གཅིག་གཉིས་ལ་དང་ཁ་མེར་ཆི་ལེ་འཚོ་བའི་སྣང་བ་བྱུང་ངོ༌། །དེ་ཐམས་ཅད་ལ་ཕྱི་ཆུ་བཟང་གིས་སྐོར་རོ།། །།དེ་ནས་རྗེ་བཙུན་གྱིས་ཐུགས་དགོངས་ལ། ཟྭ་རང་འཐུང་བས་འབུ་མང་པོ་མཆི་བར་འདུག་དགོངས་ནས། སྙེ་ནམ་དུ་བསོད་སྙོམས་ལ་བྱོན་པ་ལ། ཡོན་བདག་གཤེན་རྡོར་མོ་དང༌། སྟོན་པ་ཤག་འགུ་ལ་སོགས་པ་རྣམས་དང་སྟོན་མོ་བྱེད་པ་ཅིག་ཏུ་མཇལ་བས།

རྗེ་བཙུན་ལ་ཆོས་གཏམ་དང༌། གླའོ་བྱེད་པར་ཞུ་ཞུས་པས་མགུར་འདི་གསུངས་སོ། །རྗེ་བླ་མའི་བྱིན་བརླབ་སེམས་ལ་ཞུགས། སེམས་ཡང་ཡེངས་ལ་ཤོར་བས་སྡུག་བསྔལ་ཆེ། །ངས་བྱམས་དང་སྙིང་རྗེ་བསྒོམ་བསྒོམ་ནས། །བདག་གཞན་འཛིན་པ་བརྗེད་དེ་ཐལ། །བླ་མ་སྤྱི་བོར་བསྒོམ་བསྒོམ་ནས། །མི་ཆོས་ཀྱི་འདུན་མ་བརྗེད་དེ་ཐལ། །ཡི་དམ་འབྲལ་མེད་དུ་བསྒོམ་བསྒོམ་ནས། །ཐ་མལ་གྱི་རྟོག་པ་བརྗེད་དེ་ཐལ། །སྙན་བརྒྱུད་ཀྱི་གདན་ངག་བསྒོམ་བསྒོམ་ནས། །རེ་དོགས་ཀྱི་བསྒོམ་པ་བརྗེད་དེ་ཐལ། །ཚེ་འདི་ཕྱི་མཉམ་དུ་བསྒོམ་བསྒོམ་ནས། །སྐྱེ་འཆིའི་འཇིགས་པ་བརྗེད་པ་ཐལ། །གཅིག་པུར་ཉམས་ལེན་བསྐྱངས་བསྐྱངས་ནས། །ཁེ་དྲག་གི་ངོ་སྲུང་བརྗེད་ནས་ཐལ། །རང་རྒྱུད་ལ་ཉམས་ལེན་སྦྱར་སྦྱར་ནས། །ཆོས་གཏམ་དང་ཁ་འཛིན་བརྗེད་ནས་ཐལ། །སྐྱེ་འགག་གནས་མེད་དུ་བསྒོམ་བསྒོམ་ནས། །ཁས་ལེན་གྱི་ལྟ་བ་བརྗེད་ནས་ཐལ། །སྣང་བ་ཆོས་སྐུར་སེམས་སེམས་ནས། །དམིགས་བཅས་གྱི་བསྒོམ་པ་བརྗེད་ནས་ཐལ། །མ་བཅོས་ལྷུག་པར་བཞག་བཞག་ནས། །ཚུལ་ཆོས་ཀྱིས་སྤྱོད་པ་བརྗེད་ནས་ཐལ། །ལུས་ངག་གི་དམན་ས་བཟུང་བཟུང་ནས། །མི་ཆེན་གྱི་རེ་བ་བརྗེད་ནས་ཐལ། །སྒྱུ་ལུས་དགོན་པ་བྱས་བྱས་ནས། །བདེ་འབྱམས་གྱི་དགོན་པ་བརྗེད་ནས་ཐལ། །ཞེས་གསུངས་པས། ཡོན་བདག་རྣམས་ན་རེ། ཁྱེད་ལ་དེ་ལྟ་བུ་ཡོད་པ་དེ་ངེད་ཚོས་མི་གོ་བས། གོ་སླ་བའི་ཆོས་ཤིག་ཞུ་ཞུས་པས་ཡང་མགུར་འདི་གསུངས་སོ། །རྗེ་བླ་མའི་བྱིན་བརླབས་ལུས་ལ་ཞུགས། །ལུས་སྙིང་རུས་བསྒོམ་པས་དོན་ཆེན་འགྲུབ། །ཁྱེད་གསོན་དང་ཡོན་བདག་དད་པ་ཅན། །དམ་ཆོས་ཐང་མལ་བདལ་བ་ལ། །སྡིག་བབ་ཅོལ་སྤྱོད་པ་ཤིན་ཏུ་གླེན། །དཀའ་ལས་སྣ་ཚོགས་ཡོད་པའི་ལུས་པོ་འདི། །མི་ཚེ་ཡང་ཡེངས་དུ་སྐྱེལ་བ་ཤིན་ཏུ་གླེན། །གྲོང་ཁྱེར་གྱང་ར་ཞིག་པོའི་དུར་ཁྲོད་དུ། །དུས་རྟག་ཏུ་སྡོད་སེམས་བྱས་པ་ཤིན་ཏུ་གླེན། །བཟའ་མི་ཚོང་དུས་ལྟ་བུའི་མགྲོན་པོ་ལ། །ངན་ཤག་འཐབ་མོ་བྱེད་པ་ཤིན་ཏུ་གླེན། །ཚིག་སྒྲ་སྙན་སྒྱུ་མའི་རང་བཞིན་ལ།

ཞེ་རན་གལ་དུ་འཛིན་པ་ཤིན་ཏུ་གླེན། །དགྲ་སྡང་མེ་ཏོག་བཞིན་དུ་ཡལ་ནས་འགྲོ། །གླེན་པས་རང་སྲོག་སྐྱེལ་བ་ཤིན་ཏུ་གླེན། །གཉེན་ཚན་སླུ་བྲིད་བརྫུན་གྱི་ཟོལ་ཁང་ལ། ཤི་བ་མྱང་ངན་བྱེད་པ་ཤུན་ཏུ་གླེན། །ནོར་ཟས་ཟིལ་པ་ལྟ་བུའི་གཡར་པོ་ལ། །སེར་སྣའི་མདུད་པ་བཅིངས་པ་ཤིན་ཏུ་གླེན། །ཕུང་པོ་མི་གཙང་རྫས་ཀྱིས་རྐྱལ་པ་ལ། །བཟང་འདོད་བྱི་དོར་བྱེད་པ་ཤིན་ཏུ་གླེན། །གདམས་ངག་དམ་ཆོས་བདུད་རྩིའི་ཟས་མཆོག་འདི། ཟས་ནོར་ཕྱིར་དུ་འཚོང་བ་ཤིན་ཏུ་གླེན། །གླེན་པ་མང་དུ་འཚོགས་པ་ལ། །སྤྱང་ན་ལྷ་ཆོས་རང་མགོ་ཐོན། །ཅེས་གསུངས་པས་དེར་འཚོགས་པའི་ཡོན་བདག་ཕོ་མོ་རྣམས་ན་རེ། ད་དེ་རྗེ་བཙུན་ངེད་རྣམས་ཀྱིས་བླ་མཆོད་བྱེད་དགོས། ཁྱེད་རི་ཁྲོད་ཁོ་ནར་བཞུགས་པས་ངེད་ཚོ་གར་ཡོད་མི་ཤེས་ནས་ངེད་རྣམས་ལ་མི་ཕན་པར་འདུག་ཞུས་པས་མགུར་འདི་གསུངས་སོ། །རྗེ་བླ་མའི་བྱིན་བརླབས་ངག་ལ་ཞུགས། །ངག་སྨྲ་བཅད་བྱང་སེམས་ཆོས་ཀྱི་སྒྲ། །རྗེ་བླ་མའི་དད་པ་སེམས་ལ་ཡོད། །འཕྲལ་མཉམ་དུ་འགྲོགས་ན་སྣང་བ་སྤུན། །མིག་འདྲིས་ཆེ་ན་གཤིས་ཀྱི་བརྙས། །འགྲོགས་ཡུན་རིང་ན་རེ་འཁོངས་མང༌། །གཤིས་ངན་འཐབ་མོ་དམ་ཚིག་དཀྲུག །གྲོགས་ངན་གྱིས་དགེ་སྦྱོར་བཟང་པོ་སྤུར། །གཙོ་འདུན་གྱི་ཁ་བཟུང་ལས་ངན་གསོག །ཡིན་མིན་གྱི་གཏོགས་དགྲ་ཡི་འཁོར། །ཕྱོགས་ཆ་ཡི་གཡོ་སྒྱུ་སྡིག་པོ་ཆེ། །དད་ཟས་ཁས་ལེན་བསམ་ངན་འཁྲུག །གཤིན་ཟས་ཀྱི་རོ་དོམ་ཁྱག་མཐའ་མེད། །ཁྱོད་མི་ནག་གི་བླ་མཆོད་ཤིན་ཏུ་ལོད། །འགྲོགས་ཤིང་བརྙས་ན་ཡི་མུག་ལྡངས། །ཚང་མང་གི་དཔོན་པོ་འཆི་ཀ་སྡུག །དེ་བས་རི་ཁྲོད་རྣལ་འབྱོར་པ། །གྲོང་ཡུལ་དུ་ལུས་ན་གྱོང་རེ་ཆེ། །ང་ལ་ཕྱིའི་གངས་ལ་བསྒོམ་དུ་འགྲོ། ཁྱེད་དད་པ་ཡོད་པས་ཚོགས་གསོག་མཛོད། །འདིར་འཚོགས་ཀྱིས་ཡོན་བདག་ཕོ་མོ་རྣམས། །བླ་མཆོད་བྱེད་ཟེར་བག་ཆགས་བཟང༌། །སྨོན་ལམ་གྱིས་འབྲེལ་པས་ཡང་ཡང་མཇལ། །ཞེས་གསུངས་ཏེ་ཡོན་བདག་གཤེན་རྡོར་མོ་བཟའ་ཚོ་དང་སྟོན་པ་ཤཀ་གུས་དབུ་མཛད་པའི་བན་སྐྱེ་མང་པོས་ཅི་ཙམ་བཤོལ་ཡང་མ་ཤོལ་བར་ཁོང་རྣམས་ཀྱིས་ཕྱེ་བྲེ་དོ།

འབྲས་བྲེ་གང༌། ཤ་གཟུགས་ཕྱེད་གཉིས། མར་གཤག་གཅིག་དང་དེ་རྣམས་ཕུལ་ནས། རྗེ་བཙུན་ལ་ཕྱིའི་གངས་ལ་བྱོན་སོང་ངོ༌། །དེ་ཐམས་ཅད་གཤེན་རྡོར་མོའི་སྐོར་རོ། །༈ དེ་ནས་བཞི་པ་ཟས་གོས་ཀྱི་འདུན་པ་དང་བྲལ་བའི་ཡོན་ཏན་ནི། གཤེན་རྡོར་མོ་ལ་སོགས་པ་བན་སྐྱེ་དྲུག་གིས་བསྐྱལ་ནས་ཁོང་རྣམས་ཀྱིས་ཀྱང་རྗེ་བཙུན་གྱི་དགུན་བརྒྱགས་ཁྱེར་ནས། ལོ་གསར་གྱིས་ཚེས་གཅིག་ལ་འོང་བའི་ཆད་བྱས་པ་ལ། ཁོང་རྣམས་སང་འགྲོ་གནངས་འགྲོ་ཟེར་བ་ལ་ཁ་བ་ཉིན་མཚན་བཅོ་བརྒྱད་བབས་པས། ཟླ་བ་དྲུག་གི་བར་དུ་སྙེ་ནམ་དང་ལ་ཕྱིའི་བར་དུ་འགྲུལ་པ་ཆད། ཡོན་བདག་རྣམས་ཀྱི་རྗེ་བཙུན་གྲོང་བར་ཐག་བཅད་ནས་ཆོ་ག་དང་བདུན་ཚིགས་མཆོད་པ་ཚོགས་འཁོར་ལ་སོགས་པ་བྱས་སོ། །དེ་ནས་ཕྱིས་དབྱུག་གུ་ཟླ་བར་སོང་བ་དང༌། ཁོང་རྣམས་གྲོས་བྱས་ནས་རྗེ་བཙུན་གྱི་གདུང་ཨེ་རྙེད་ལ་བན་སྐྱེ་དྲུག་གིས་ད་རུང་ཁ་བ་ཙག་ཙིག་ཡོད་པ་གཤག་ནས་སོང་བས། གངས་ལ་མ་ཐོན་བར་ལ་ཕྱིར་ལོག་དགོས་པར་འདུག་བྱས་ཤིང་ཡོད་ཙ། ཕ་བོང་ཞིག་གི་སྟེང་དུ་གསའ་ཆེན་པོ་གཅིག་བྱུང་བས། །གསའ་འདིས་གདུང་ཟོས་ཟིན་བྱས་ནས་འབུག་ན་གངས་གཤག་ཙ། གསའ་རྗེས་ཀྱང་མི་རྗེས་སུ་སོང་འདུག་པས། མི་མ་ཡིན་གྱིས་ཆོ་འཕྲུལ་རེད་བྱས་ནས་ཕྱིར་ལ་ལྡོག་རྩིས་བྱས་ཙ། རྗེ་བཙུན་ནི་དབེན་གནས་བདུད་འདུལ་ཕུག་མོ་ཆེ་བྱ་བ་ནས། དབྱངས་ཤིག་ལྷང་ལྷང་གྲགས་པས། ཁོང་རྣམས་དགའ་དྲག་པས་མགྱོགས་པར་སོང་ཙ། རྗེ་བཙུན་གྱི་འཚོ་བ་གསོལ་མ་དགོས་པར་དེ་གངས་ཀྱི་རྩམ་པ་ལ་ཟན་ཐུལ་བྱས། མར་གྱི་ཟན་མར་བྱས། འབྲས་ཚོད་ལ་ཤ་བཏབ་ནས་མེ་ཞིག་བུས་ནས་བཞུགས་པ་ལ། ཁོང་རྣམས་ཀྱི་ལ་ལས་ཕྱག་ནས་འཐེན་འཐེན་བྱས། ལ་ལ་རྗེ་བཙུན་ལགས་ཟེར། ལ་ལ་ངུ་ཞིང་དགའ་ཆེས་ཀྱི་ངུ་བྲོ་བྱེད། ལས་ལས་ཕྱག་མང་པོ་འཚལ་ལོ། །དེར་རྗེ་བཙུན་གྱིས་ཁྱེད་ཚོ་འོང་བའི་སྔོན་ལ་ང་འོང་ལེ་ཨེ་མཐོང་གསུངས་པས། ད་ཅི་གསའ་ཅིག་འོང་བ་མིན་པ་མ་མཐོང་ཞུས་པས།

དེ་ང་ཡིན་ཕྱི་སྣང་བའི་སྤྲུལ་བསྒྱུར་བསྟན་པ་ཙམ་ཡིན་གྱི་གསུངས། ད་ཅི་དབྱངས་ཤིག་ལྷང་ལྷང་གྲགས་པ་དེ་ད་རུང་གསུང་དང་ཞུས་པས། ཁོང་ཚོ་ལ་དེའི་དུས་སྦྲུལ་གཉིས་རྐེད་པ་ལ་འཁྱུད་པ་དང༌། སྦལ་པ་ར་ཙམ་ཞིག་གིས་ཕོ་འཁྱུད་དུ་བསྡམ་པ་ལ་སོགས་པ་མང་པོ་བྱུང་བས་དང་པོ་རེ་སྐྲག་སྟེ། ཉམས་སུ་ཤེས་པ་བདེ་ཕྱམ་ཕྱམ་སོང་སྐད་དོ། །དེ་ནས་ཉམས་རྟོགས་པའི་འཁྲུངས་ལུགས་འདི་མགུར་དུ་གསུངས་སོ། །རྗེ་བླ་མའི་ཞབས་ལ་སྤྱི་བོས་བཏུད། བྱིན་བརླབ་དངོས་གྲུབ་མཁའ་འགྲོས་བྱིན། །དམ་ཚིག་གི་བདུན་ཚིགས་ཕན་པ་ཆེ། །དད་པའི་མཆོད་པས་དབང་པོ་གསོས། །བུ་སློབ་ཀྱིས་ཚོགས་གསོག་བཟང་ནས་བྱུང༌། །ལྟ་བའི་སེམས་ལ་སྟོང་ཉིད་ཤར། །བལྟ་རྒྱུའི་དངོས་པོ་རྡུལ་ཙམ་མེད། །བལྟ་བྱ་དང་ལྟ་བྱེད་གཏོར་ནས་སོང༌། །ལྟ་བའི་རྟོགས་ཚུལ་བཟང་ནས་བྱུང༌། །བསྒོམས་པའི་ཉམས་ལ་འཆར་སྒོ་མང༌། བསྒོམ་རྒྱུའི་ཐུན་འཚམས་བཟུང་རྒྱུ་མེད། བསྒོམ་བྱ་སྒོམ་བྱེད་སྟོར་ནས་སོང༌། །བསྒོམས་པའི་སྙིང་རུས་བཟང་ནས་བྱུང༌། །སྤྱོད་པའི་རྒྱུ་འབྲས་སྟོང་ཉིད་ཀྱི་ངང༌། །རྟེན་འབྲེལ་གྱི་བརྡ་ལ་འཚམས་པ་མེད། །སྤྱོད་བྱ་སྤྱོད་བྱེད་ཀྱང་གཏོར་ནས་བྱུང༌། །སྤྱོད་པའི་ཚུལ་ཁྲིམས་ཀྱང་བཟང་ནས་བྱུང༌། །དམ་ཚིག་གི་ཁོང་ཟེར་ཡང་དམ་ནས་བྱུང༌། །ངོས་ལྐོག་གི་ཆོས་བརྒྱད་བསྒྲིབ་པ་མེད། །བསྲུང་བྱ་དང་སྲུང་བྱེད་ཀྱང་སྟོར་ནས་སོང༌། །བླ་མ་མཉེས་ཚུལ་ཡང་བཟང་ནས་བྱུང༌། །འབྲས་བུའི་བྱང་སེམས་ལུས་ངག་རྒྱས། །ཕྱོགས་ཆའི་རྟོག་སྒྲིབ་དབྱིངས་སུ་ཡལ། །བསྒྲུབ་རྒྱུ་དང་སྒྲུབ་བྱེད་ཀྱང་སྟོར་ནས་སོང༌། །བདག་གཞན་གྱི་དོན་ཆེན་ཡང་བཟང་ནས་བྱུང༌། །མི་རྒན་གྱི་གླུ་རྒན་གང་ལ་ལེན། །སྐྱིད་དགའི་ཉམས་དབྱངས་བྲག་ལ་ཕོག །བསྒྲུབ་པའི་སྐུ་འཚམས་ཁ་བས་བསྡམ། །འཚོ་བའི་ཞབས་རྟོགས་ལྷ་འདྲེས་བྱས། །རྫ་བྲག་གི་འབབ་ཆུ་བཏུང་བའི་མཚོ། །སུས་བསྒྲུབ་མེད་པར་དཔལ་ལས་གྲུབ། །ལས་བྱེད་མི་མེད་པར་སོ་ནམས་ཚར། །འཕྲལ་གསོག་འཇོག་མེད་པར་བང་མཛོད་ཁེངས། །ལས་ངན་པ་ཟད་ནས་རྒྱལ་ས་ཟིན། །བུ་སློབ་མ་ཡོན་བདག་འཁོར་བཅས་རྣམས། །དད་པས་ཞག་ཏོག་བྱས་པ་ལ། །དྲིན་ལེན་ཆོས་ཀྱི་འཇལ་བ་ཡིན། །ཐུགས་དགྱེས་པར་མཛོད་ལ་བསོད་ནམས་ཆེ། །ཞེས་པས།

ཡོན་བདག་རྣམས་དགའ་སྟེ། རྗེ་བཙུན་ལགས་སྔར་བས་ཀྱང་སྐུ་མདང་ཆེར་སོང་ཟིན་པས། འཚོ་བ་ལྷ་འདྲེས་ཇི་ལྟར་སྦྱར། ངེད་ཚོའི་མཆོད་པ་བདུན་ཚིགས་ཀྱི་ཇི་ལྟར་ཕན་ཞུས་པས་ཕལ་ཆེར་ཏིང་ངེ་འཛིན་རང་ལ་སོང༌། རེ་འགའ་ཕྱེ་ཐུར་མགོ་ཙམ་རེ་ཡང་འགམ། རེས་འགའ་རྒྱ་གར་ནས་མཁའ་འགྲོ་མས་ཚོགས་དུམ་པ་རེ་ཡང་བསྐྱལ། རྟ་ཟླ་བའི་ཉ་སྐོར་ནས་བཟུང་སྟེ་ཁྱེད་ཚོས་བཟའ་བ་བྱིན་པའི་སྣང་བ་ཞིག་ལ་བརྟེན་ནས་དང་ཁ་མེར་ཆི་ལེ་བྱུང་བས་ལྟོགས་པའི་སྣང་བ་མེད་པ་ཤས་ཆེ་གསུང་ནས། དཔོན་སློབ་ཚེས་གྲངས་བརྩིས་པས་བདུན་ཚིག་དང་གཉིས་འགྲིག་ནས་བྱུང་བས། གཤིན་པོ་ལ་དགེ་བ་བྱས་པས་ཕན་ཆེ་བར་འདུག་གསུངས། དེ་ནས་ད་ཡུལ་དུ་འབྱོན་པར་ཞུ་ཞུས་པས། ང་འདི་རང་སྐྱིད། ཁྱེད་རང་ཚོ་སོང་གསུང་པས་ད་རེས་མ་བྱོན་ན་ངེད་ཚོ་བསད་པ་དང་འདྲ་ཞུས་པས། དེར་ཡུལ་དུ་དཔོན་སློབ་རྣམས་བྱོན་པས། རྗེ་བཙུན་མ་གྲོང་ཟིན་ཟེར་བའི་གཡེར་ཆེན་པོ་བྱུང་ནས་མི་མང་པོ་མཇལ་དུ་འོང་བས། མ་གྲོངས་པ་སྲིད་ཟིན་ཟེར་ཞིང་ཕྱག་འཚལ་བ་དང༌། སྐོར་བ་ལ་སོགས་བྱས་ཤིང་བསྙུན་དྲི་མང་པོ་བྱས་པས། མི་རྣམས་ད་ལན་མིན་པ་དད་དུ་མ་ཉན། ལྷ་འདྲེ་རྣམས་སྔ་མོ་ནས་དད། མི་བས་ལྷ་འདྲེ་དད་ཡང་བ་དང་ཕྱི་གཞུང་རིང་བ་ལ་ག་པར་གདའ་གསུངས་པས་ཁོང་དེར་ཚོགས་པ་རྣམས་དད་པའི་གདབ་ལེན། ཁ་བའི་བབས་ཚུལ་གངས་མགུར་རིང་མོ་བྱ་བ་འདི་གསུངས་སོ། །དཔལ་དེ་རིང་བཀྲ་ཤིས་ཀྱི་ཁྲི་གདུགས་ལ། །ཕྱོགས་ཀྱི་ཡོན་བདག་ཕོ་མོ་རྣམས། །འོ་སྐོལ་མ་ཤི་འཕྲད་པས་གློ་བ་དགའ། །ང་མི་རྒན་གླུ་ཡི་དཀོར་མཛོད་ཡིན། །སྙུང་དྲི་རྨེད་ཀྱི་ལེན་དུ་གླུ་གཅིག་ལེན། །སྙན་ལྷན་ནེ་གསོན་ལ་ཐུགས་གཏད་འཚལ། །ཡང་སྟག་གི་ལོ་ཡི་ལོ་མཇུག་དང༌། །ཡོས་བུའི་ལོ་ཡི་ལོ་འགོ་ལ། །ཝ་རྒྱལ་ཟླ་བའི་ཉ་དྲུག་ལ། །ང་འཁོར་བའི་ཆོས་ལ་ཡིད་འབྱུང་ནས། འབྲོག་ལ་ཕྱི་གངས་ཀྱི་ར་བ་དེར། །མི་ངས་ཀྱང་དབེན་པ་བསྙགས་ནས་ཕྱིན། །ཁོང་གནམ་ས་གཉིས་པོ་གྲོས་བྱས་ནས། །སྐྱི་སེར་རླུང་གི་བང་ཆེན་བཏང༌།

འབྱུང་བ་ཆུ་ཀླུང་གཡོས་གཡོས་ནས། །ལྷོ་སྤྲིན་སྨུག་པོ་འདུན་མར་བསྡུས། །ཉི་ཟླ་ཟུང་གཅིག་བཙོན་དུ་བཟུང༌། །རྒྱུ་སྐར་ཉེར་བརྒྱད་སྟར་ལ་བརྒྱུས། །ཁྲིམས་ཀྱིས་གཟའ་བརྒྱད་ལྕགས་སུ་བཅུག །དགུ་ཚིགས་སྐྱ་མོ་བརྟོད་ལ་མནན། །སྐར་ཆེན་ཡོངས་ལ་སྦུད་ཀྱིས་བཏབ། །སྦུད་ཀྱི་མདངས་གཡོགས་ཐ་མ་ལ། །ཁ་བ་ཉིན་དགུ་མཚན་དགུ་བབས། །ཆ་ལ་ཉིན་མཚན་བཅོ་བརྒྱད་བབས། །ཆེ་བ་ཆེ་སྟེ་བལ་འདབ་ཙམ། །འདབ་ཆགས་བྱ་ལྟར་ལྡིང་ཞིང་བབས། ཆུང་བ་ཆུང་སྟེ་འཕང་ལོ་ཙམ། །བུང་བ་ལྟ་བུར་འཁོར་ཞིང་བབས། །ཡང་ཆུང་སྲ་མ་འབྲིང་པོ་ཙོམ། །ཁུ་འཕང་བཞིན་དུ་འདྲིལ་ཞིང་འབབས། །ལར་ཁ་བ་ཆེ་ཆུང་ཚད་ལས་འདས། །མཐོ་གངས་དཀར་རྩེ་མོ་དགུང་དང་མཉམ། །དམའ་རྩི་ཤིང་ནག་མཚལ་རྒྱ་ཞོས་མནན། །མཚོ་རྦ་རླབས་ཅན་ལ་དར་ཆགས་བཏབ། །རི་ནག་པོ་རྣམས་ལ་སྐུ་དཀར་གསོལ། །གཙང་ཆབ་སྔོན་མོ་སྦུབས་སུ་རུབ། ས་མཐོ་དམན་མེད་པར་ཐང་དུ་མཉམ། །བབས་དེ་ལྟར་ཆེ་བའི་ངང་ཉིད་ནས། །སྤྱིར་དབུ་ནག་མི་ལ་བཟང་བཙོན་བྱུང༌། །རྐང་བཞི་ཕྱུགས་ལ་མུ་གེ་བྱུང༌། །སྒོས་རི་དྭགས་དམན་མའི་འཚོ་བ་བཅད། །སྟེང་འདབ་ཆགས་རྣམས་ལ་རྒྱགས་ཆད་བྱུང༌། །འོག་བྲ་བ་བྱི་བ་གཏེར་དུ་སྦས། །གཅན་གཟན་རྣམས་ལ་ཁ་ཆིངས་བྱུང༌། །དེ་འདྲའི་སྐྱི་འདངས་ཀྱི་བསྐལ་པ་ལ། །ང་མི་ལ་རས་པའི་སྒོས་སྐལ་དུ། །སྟེང་ནས་བབས་པའི་ཁ་བ་དང༌། །ལོ་གསར་སྒང་གི་ལྷགས་པ་གཉིས། །རྣལ་འབྱོར་རས་པའི་རས་གོས་གསུམ། །གངས་དཀར་གྱི་སྟོངས་སུ་འཁྲུགས་པ་ཤོར། །ཁ་བ་མ་རྒྱལ་ཆུ་རུ་བཞུ། །རླུང་འར་འུར་ཆེ་ཡང་རང་ཞིར་ཐལ། །རས་གོས་མེ་ལྟར་འབར་ཞིང་གདའ། །དཔལ་ལ་དོར་གྱི་འཁྲུག་པ་རྒྱལ་རྒྱལ་འདྲ། །གྱད་དཔེ་བཞག་གི་ཤི་སྲོག་དེ་རུ་བསྣོལ། །མཚོན་རྩེ་རྒྱལ་གྱི་རལ་ཁ་དེ་རུ་སྤྲད། །སྤྱིར་སྒོམ་ཆེན་རྣམས་ལ་ཚད་རྡོ་བོར། །སྒོས་གཏུམ་མོ་རས་ཀྱི་ཆེ་བ་བཏོན། །ནད་འདུ་བ་རྣམ་བཞི་སྲང་ལ་འཇལ། །ཕྱི་ནང་འཁྲུལ་མེད་གཏན་མཉམ་བགྱིས།

རླུང་ཚ་གྲང་གཉིས་ཀ་བཅུད་ལ་བོར། ཕྱིས་ཅི་ཟེར་ཉན་པར་ཁ་ཡིས་བླངས། །སྐྱི་འདངས་ཁ་བའི་གདོན་སྲིན་མནན། །ཕྱིས་གཡོ་འགུལ་མེད་པར་གཅིག་ལ་ཕབ། །སྲིད་པའི་དམག་དཔུང་ལས་ངན་ལ། །དུས་ད་རེས་ཀྱིས་འཁྲུག་པ་རྣལ་འབྱོར་རྒྱལ། །ཕ་མྱེས་ཀྱི་ཚ་བོ་སྟག་སླག་ཅན། །སྡར་ཝ་སླག་གྱོན་ནས་འབྲོས་མ་མྱོང༌། །ཕ་ལ་བུ་སྐྱེས་གྱད་ཀྱི་རིགས། །སྡང་དགྲ་ལ་སྟ་ཟུར་འཆོར་མ་མྱོང༌། །ང་གཅན་གཟན་རྒྱལ་པོ་སེ་གེའི་རིགས། །གནས་གངས་ཁྲོད་མིན་པར་སྡོད་མ་མྱོང༌། །ཤོར་ལར་ཡང་བྲེ་མོ་བགྱིས་པ་ལགས། །ང་མི་རྒན་གྱི་ཁ་ལ་གཏད་ཡོད་ན། །གྲུ་ཐོབ་འགའ་རེ་འབྱོན་ཏེ་མཆིས། །མི་ལ་རྣལ་འབྱོར་རས་པ་ང༌། །རྒྱལ་ཁམས་ཡོངས་ལ་གྲགས་ཏེ་མཆི། །ཁྱེད་བུ་སློབ་རྣམས་ཀྱང་དད་དེ་མཆི། །ཤོ་གམ་ཕྱི་ནས་ཟློ་སྟེ་མཆི། །སྒྲུབ་བརྒྱུད་བསྟན་པ་དར་ཏེ་མཆི། །ང་རྣལ་འབྱོར་སྐུ་ཁམས་བཟང་ནས་བྱུང༌། །ཁྱོད་ཡོན་བདག་སྐུ་ཁམས་བདེ་ལགས་སམ། །ཞེས་སྙེ་ནམ་རྩར་མའི་བུ་སློབ་རྣམས་ལ་གསུངས་སོ། །དེ་ནས་ཡོན་བདག་རྣམས་ཀྱིས་གྲོང་ཡུལ་འབྱོན་པའི་ཞུ་བ་བྱ་པས། ང་ལ་ཕྱིའི་གངས་ལ་བསྒོམ་བསྒོམ་པས། གྲོང་ཡུལ་དུ་བབས་པས་དབང་པོ་འགྲིབ། གསུངས་པས་རིའི་མགུལ་ཅིག་ཏུ་བཅུག་ནས། ཡོན་བདག་གཤེན་རྡོར་མོས་འགོ་བྱས་པ་རྣམས་ཀྱིས་རྗེ་བཙུན་མ་གྲོངས་པའི་ཕྱེ་མར་ལ་ཆང་དང་སྟོན་མོའི་ཚོགས་འཁོར་མང་དུ་བྱས་པའི་ཚོགས་གྲལ་དུ། རྗེ་བཙུན་ལགས་ཐུགས་ལ་འཁྲུངས་པའི་ཉམས་དབྱངས་ཤིག་གསུང་བར་ཞུ་ཞུས་པས་མགུར་འདི་གསུངས་སོ། །རྗེ་བླ་མའི་བྱིན་བརླབས་སེམས་ལ་ཞུགས། །གནས་མི་མེད་འགྲིམས་པས་རྟོགས་པ་ཤར། །གནས་དོ་ནུབ་བཀྲ་ཤིས་ཀྱི་བཞུགས་གནས་འདིར། །ཁྱེད་སྟོན་པ་ཤཱཀ་གུས་དབུ་མཛད་པའི། །གདན་གང་འཛོམ་པའི་བུ་སློབ་རྣམས། །སྨོན་ལམ་དག་པས་མཚམས་སྦྱར་ནས། །ཡོན་བདག་རྡོར་མོ་བཟའ་ཚོ་དང༌། དམ་ཚིག་ཆོས་ཀྱིས་འབྲེལ་པ་ཡིས། །ཁྱེད་བུ་སློབ་རྣམས་ཀྱིས་ཞུ་ཕུལ་བས། །བྱོན་སྐྱེམས་ཆོས་ཤིག་གནང་འཚལ་སྐད། །དོན་དེ་ལ་མཚན་ཉིད་འདི་སྐད་ལོ། །ངས་འཁོར་བའི་ཆོས་ལ་ཡིད་བྱུང་བས། །སྐྱོ་ནས་ལ་ཕྱིའི་གངས་ལ་ཕྱིན། །དབེན་གནས་དཔལ་གྱི་བདུད་འདུལ་ཕུག

།ཟླ་དྲུག་བསྒོམ་པའི་ཉམས་ལ་ཤར། གནད་ཀྱི་མདོ་དྲུག་འདི་ལྟར་གདའ། །ཕྱི་ཡི་ཡུལ་དྲུག་དཔེར་བཞག་ནས། །ནང་གི་སྐྱོན་དྲུག་གཏན་ལ་འབེབས། །མི་ཐར་འཆིང་བ་སྒྲོག་དྲུག་ལ། །ཐབས་ཀྱིས་གྲོལ་བའི་ལམ་དྲུག་མཐོང༌། །ཀློང་དྲུག་གདིངས་སུ་གྱུར་པ་ལ། །ཉམས་ལ་བདེ་བ་རྣམ་དྲུག་ཤར། །གླུ་དེ་རྗེས་བསྐྱར་ནས་མ་བླངས་ནས། །དོན་དེ་ལ་ཐུགས་སུ་མི་འབྱོན་པས། །ཚིག་བརྡའ་ཡིས་བཀྲོལ་བས་སྐད་ཅིག་ཉོན། །ཐོགས་རྡུགས་ཡོད་ན་ནམ་མཁའ་མིན། །གྲངས་ཀྱིས་ལོང་ན་སྐར་ཕྲན་མིན། །གཡོ་འགུལ་ཡོད་ན་རི་བོ་མིན། །འཕྲི་བསྣན་ཡོད་ན་རྒྱ་མཚོ་མིན། །ཟམ་པས་སླེབ་ན་ཆུ་བོ་མིན། །བཟུང་དུ་ཡོད་ན་འཇའ་ཚོན་མིན། །དེ་ནི་ཕྱི་ཡི་དཔེ་དྲུག་ཡིན། །གཟའ་གཏད་ཡོད་ན་ལྟ་བ་མིན། །བྱིང་རྒོད་ཡོད་ན་བསྒོམ་པ་མིན། །བླང་དོར་ཡོད་ན་སྤྱོད་པ་མིན། །རྣམ་རྟོག་ཡོད་ན་རྣལ་འབྱོར་མིན། འཆར་ནུབ་ཡོད་ན་ཡེ་ཤེས་མིན། །སྐྱེ་འཆི་ཡོད་ན་སངས་རྒྱས་མིན། །དེ་ནི་རྣལ་འབྱོར་སྐྱོན་དྲུག་ཡིན། །ཞེ་སྡང་ཆེ་ན་དམྱལ་བའི་སྒྲོགས། །སེར་སྣ་ཆེ་ན་ཡི་དྭགས་སྒྲོགས། །གཏི་མུག་ཆེ་ན་བྱོལ་སོང་སྒྲོགས། །འདོད་ཆགས་ཆེ་ན་མི་ཡི་སྒྲོགས། །ཕྲག་དོག་ཆེ་ན་ལྷ་མིན་སྒྲོགས། །ང་རྒྱལ་ཆེ་ན་ལྷ་ཡི་སྒྲོག །དེ་མི་ཐར་འཆིང་བའི་སྒྲོགས་དྲུག་ལགས། །དད་པ་ཆེ་ན་ཐར་པའི་ལམ། །མཁས་བཙུན་བསྟན་ན་ཐར་པའི་ལམ། །དམ་ཚིག་གཙང་བ་ཐར་པའི་ལམ། །རི་ཁྲོད་འགྲིམ་ན་ཐར་པའི་ལམ། །གཅིག་པུར་སྡོད་ན་ཐར་པའི་ལམ། །སྒྲུབ་པ་བྱེད་ན་ཐར་པའི་ལམ། །དེ་ཐབས་ཀྱིས་གྲོལ་བའི་ལམ་དྲུག་ཡིན། །ལྷན་ཅིག་སྐྱེས་པ་གཉུག་མའི་ཀློང༌། །ཕྱི་ནང་མེད་པ་རིག་པའི་ཀློང༌། །གསལ་འགྲིབ་མེད་པ་ཡེ་ཤེས་ཀློང༌། །བདལ་བ་མེད་པ་ཆོས་ཀྱིས་ཀློང༌། །འཕོ་འགྱུར་མེད་པ་ཐིག་ལེའི་ཀློང༌། །རྒྱུན་ཆད་མེད་པ་ཉམས་ཀྱི་ཀློང༌། །དེ་རྣམས་གདིངས་ཆེན་ཀློང་དྲུག་ལགས། །ལུས་ལ་གཏུམ་མོ་འབར་བས་བདེ། །རླུང་རོ་རྐྱང་དྷུ་ཏིར་འདུས་པས་བདེ། །སྟོད་བྱང་ཆུབ་སེམས་ཀྱི་རྒྱུན་བབ་བདེ། །སྨད་དྭངས་མའི་ཐིག་ལེས་ཁྱབ་པས་བདེ། །བར་དཀར་དམར་ཐུག་འཕྲད་བསྲེ་བས་བདེ། །ལུས་ཟག་མེད་བདེ་བས་ཚིམ་པ་བདེ། །དེ་རྣལ་འབྱོར་ཉམས་ཀྱི་བདེ་དྲུག་ལགས། །ད་གནད་ཀྱི་མདོ་དྲུག་ཉམས་ཀྱི་དབྱངས། །ཟླ་དྲུག་བསྒོམ་པའི་ཉམས་དབྱངས་འདི། །ཁྱེད་བུ་སློབ་འཛོམ་པའི་དགའ་སྟོན་མཛོད། །ལར་མི་དགའ་བ་རྣམས་ཚོགས་པ་ད་རེས་ཙམ། །ཆང་བདུད་རྩི་འཐུང་བ་ལ་ཉེ་བཟང༌། །ང་མི་རྒན་གླུ་རྒན་ལེན་པ་ཡི། །ཁྱེད་བུ་སློབ་རྣམས་ཀྱི་ངོ་མ་ཆོག

།ཐུགས་དགྱེས་པར་བཀྲ་ཤིས་ཆོས་ལ་འབུངས། །ལམ་དགྱེས་པའི་སྨོན་ལམ་འགྲུབ་པར་ཤོག །ཅེས་གསུངས་པས། དེར་ཚོགས་པའི་ཡོན་བདག་བུ་སློབ་རྣམས་དད་པར་གྱུར་ཅིང༌། འབུལ་བ་མང་པོ་བྱེད་ཟེར་བ་མ་བཞེས་ཏེ་སྙེ་ནམ་གྱི་རི་ལ་བྱོན་ནས་བཞུགས་སོ། །དེ་ཐམས་ཅད་གངས་མགུར་གྱི་སྐོར་རོ།། །།དེ་ནས་ལྔ་པ་ཉམས་མྱོང་བདེ་བར་ཤར་བའི་ཡོན་ཏན་ནི། སྙེ་ནམ་གྱི་རི་ཞིག་ལ་བཞུགས་པས་རྐྱེན་བཟང་ངན་ཐམས་ཅད་བདེ་བར་ལམ་ལམ་ཤར་བར་བྱུང་བས་ཆོས་ཞུ་མི་མང་པོ་བྱུང་བའི་ཟླ་ལ་བུ་ཆུང་ཁ་སེར་བ་བྱ་བ་ཞིག་འོང་པས། རྗེ་བཙུན་གྱིས་མགུར་གསུངས་པ་ལ། ཡེངས་ནས་ལོང་རུང་ལ་ལུས་པས་སྒོམ་གཏད་མེད་ལ་སྐྱེས་ན། དབྱངས་ལ་ཆགས་ནས་ཞག་ཏུ་ལུས་པས་མི་ཚོས་རྗེ་བཙུན་ལ་ཕུལ་བས། ཁྲིད་གསུངས་ནས་བསྒོམ་དུ་བཅུགས་པས་ཉམས་བཟང་པོ་སྐྱེས་པ་དང༌། བླ་མ་མཉེས་ནས་མགུར་འདི་གསུངས་སོ། །རྗེ་བཀའ་དྲིན་ཅན་ལ་གསོལ་བ་འདེབས། །སྤྲང་ཉམས་ལེན་བདེ་བར་བྱིན་གྱིས་རློབས། །ཁྱོད་གསར་པའི་ཁྲིད་ཕྲུག་ང་ལ་ཉོན། །ལས་དགེ་སྡིག་གཡོ་སྒྱུའི་གྲོང་ཁྱེར་ན། །བུ་སྐལ་བ་མ་ཆད་ལྷ་ཆོས་དྲན། །ལམ་ལོག་པར་མ་སོང་ང་དང་འཕྲད། ཚོགས་ཚོགས་བསགས་པའི་སྒོམ་སྒྲུབ་བྱེད། །བྱིན་རླབས་ཀྱི་ཉམས་རྟོགས་ན་བུན་སྐྱེས། སྐྱེས་པས་མི་ཆོག་མགོ་འདོན་དགོས། །མགོ་བོ་འདོན་པའི་མན་ངག་འདི་རྣམས་བཟུང༌། དབེན་གནས་རི་ཁྲོད་འགྲིམ་དུས་སུ། །གྲོང་ཡུལ་གྱི་ལྟད་མོ་མ་དྲན་ཅིག །དྲན་ན་རང་སེམས་བདུད་ཀྱིས་གཡེངས། །བསྒོམ་སྙིང་རུས་ཀྱི་གནད་ནས་འདོན་དུས་སུ། །སྡུག་བསྲན་གྱིས་ལ་རང་མགོ་ཐོན། །ཟབ་མོའི་སྒོམ་ཁྲིད་ཞུ་དུས་སུ། །སློབ་གཉེར་གྱི་ཤེས་འདོད་མ་ཆེ་ཞིག །འདོད་ན་གྲོང་པའི་ཆོས་སྤྱོད་དྲན། །དྲན་ན་མི་ཚེ་སྟོང་ཟད་འོང༌། །ཉམ་ཆུང་གྱིས་ལ་རང་མགོ་ཐོན། །ཉམས་རྟོགས་མྱུག་མྱུག་སྐྱེ་དུས་སུ། །བརྗོད་འདོད་ཀྱི་རང་རྩིས་མ་ཆེ་ཞིག །བརྗོད་ན་མ་དང་མཁའ་འགྲོ་འཁྲུགས། །ཡེངས་མེད་བསྒོམ་ཞིང་རང་མགོ་ཐོན། །བླ་མ་དང་མཉམ་དུ་འགྲོགས་དུས་སུ། །བཟང་ངན་གྱི་སྐྱོན་ཡོན་མ་བརྟགས་ཤིག

།བརྟགས་ན་སྐྱོན་གྱི་ཕུང་པོར་མཐོང༌། །དག་སྣང་གྱིས་ལ་རང་མགོ་ཐོན། །མཆེད་གྲོགས་དང་དབང་གྲལ་ཐུན་དུས་སུ། །གྲལ་མགོ་དང་ཁ་རྒན་མ་འདོད་ཅིག །འདོད་ན་ཆགས་སྡང་གི་དམ་ཚིག་འཁྲུགས། མཐུན་པར་གྱིས་ལ་རང་མགོ་ཐོན། །གྲོང་ཡུལ་ལྡོམ་བུ་བྱེད་དུས་སུ། །ཆོས་ཟོག་གིས་མི་མགོ་མ་གཡེང་ཞིག །གཡེང་ན་རང་ཉིད་ངན་འགྲོར་ལྟུང༌། །ལས་དྲང་པོར་གྱིས་ལ་རང་མགོ་ཐོན། །ལར་དུས་དང་རྣམ་པ་ཐམས་ཅད་དུ། །རང་རྩིས་དང་རང་འདོད་མ་ཆེ་ཞིག །ཆེ་ན་ཆོས་པའི་གཟུགས་ཀྱིས་དྲང་བར་འགྲོ། །རྫུན་ཟོལ་ཟོག་སྤོང་ལ་རང་མགོ་ཐོན། །རང་མགོ་འདོན་པའི་སྐྱེས་བུ་ལ། །རང་དྲིན་ཆེ་བའི་གདམས་ངག་རྣམས། །རང་གཞན་དོན་དུ་ད་རུང་སྟེར། །བྱིན་ན་སྙིང་གི་དཀྱིལ་དུ་བཟུང༌། །ཞེས་གསུངས་ཏེ། བུ་ཆུང་དེ་ལ་རས་ཆུང་བ་བྱ་བའི་སློབ་མ་ཞིག་བྱུང་བས་དཔོན་སློབ་གཉིས་འགྲོགས་ནས་རི་ཁྲོད་འགོལ་པ་རུ་འགྲོ་གསུངས་པས། རས་ཆུང་པས། བླ་མ་ལགས། ད་རུང་འདི་རང་དུ་འདུག་པ་སྐྱིད་ཞུས་པས། བླ་མས་ཁོ་ཡི་ཞེན་པ་ཟློག་པའི་མགུར་འདི་གསུངས་སོ། །རྗེ་བླ་མའི་བྱིན་རླབས་རི་ཁྲོད་འགྲིམ། །རི་ན་བུན་སྤྲང་པོའི་གཏན་ཡུལ་སྐྱིད། །རང་གཅིག་པུའི་ལུས་ལ་ལྷ་ཚོགས་འཁོར། ལྷ་དྲིན་ཅན་འཁོར་བ་ངང་གི་སྐྱིད། །མ་མཁའ་འགྲོ་མི་མེད་ལུང་པར་འབྱོན། །མཁའ་འགྲོའི་བརྡ་སྐད་རྣམས་ཀྱི་ཞི་བ་སྐྱིད། །སྒོམ་བཟང་པོ་བར་ཆད་མེད་པས་སྐྱིད། །ཉམས་རྟོགས་སེམས་ལ་ཤར་བས་ང་རེ་སྐྱིད། །གྲོགས་བཟང་པོ་བསོད་ནམས་བསགས་ལ་འཁོར། །སྒོམ་སྙིང་རུས་ཅན་ཡོད་ན་ཐུགས་སེམས་སྐྱིད། །ཟས་བཟང་པོ་དཀོར་མེད་རང་འཚོ་ཞིམ། །ནང་ཏིང་འཛིན་གྱི་ཟས་མཆོག་ཟོས་ཤིང་སྐྱིད། །སྒོམ་བཟང་པོ་དྲན་ཤེས་གཉེན་པོ་མང༌། འཕྲལ་ཡེངས་མེད་བཏུང་བ་འཐུང་ཞིང་ཚིམ། །སྒོམ་རང་མགོ་ཐོན་པའི་སྒོམ་ཆེན་ལ། གནས་གང་དུ་སོང་ཡང་ཤིན་ཏུ་སྐྱིད། །བུ་རས་ཆུང་ཞེན་འཁྲིས་སྐྱིད་འདོད་ཆོད། །ལས་ལོང་མེད་མི་རྟག་གོ་ཆ་གྱོན། །གནས་མི་མེད་ཀྱི་དབེན་པར་བསྒོམ་དུ་འགྲོ། །ཞེས་གསུངས་པས།

རས་ཆུང་པས། བླ་མ་ལགས། རི་ཁྲོད་བསྒོམ་དུ་འགྲོ་བ་ལ་བརྒྱགས་ཆུ་དུམ་པ་རེ་མེད་ན་རེ་མེད་པས། སྙེ་ནམ་ཚོང་འདུས་ན་ཚོགས་མང་པོ་ཡོད་པས་བསོད་སྙོམས་བྱེད་ནས་གང་གསུངས་པའི་གནས་ལ་འགྲོ་ཞུས་ནས། དཔོན་སློབ་གཉིས་བསོད་སྙོམས་ལ་བྱོན་ཙ། ཕར་ལ་ཉེ་བ་དང་ཚོང་པས་ནི་སེམས་ཅན་མང་པོ་བསོད་སྙའི་དམར་འཚོང་པ་ཅིག་རེད་པས། ཤ་མང་པོ་བརྩིགས་ཁྲག་མང་པོ་པགས་པའི་ནང་དུ་བསྐྱིལ། མགོ་མང་པོ་བརྩིགས་པ་ཡུང་མ་སྤུངས་སྤུངས་བྱས་ནས་ཙར་འདུག་པ་རྣམས། རྗེ་བཙུན་གྱིས་གཟིགས་པས། ཕྱི་ནུད་ཕྱི་ནུད་མཛད་པས། རས་ཆུང་པ་ལ་མ་འགྲོ་མ་འགྲོ། ང་འཇིགས་ང་འཇིགས། མི་རེ་རེའི་ཁ་གསོ་བ་ལ་སེམས་ཅན་ཕ་ཀི་ཙམ་བསད་འདུག །སྡིག་པ་ཁམས་པོ་ཆེ་བྱེད་པའི་རྩར་འགྲོ་མི་དགོས་རླུང་ཁར་ཡང་འགྲོ་མི་རུང༌། མི་འཆི་བ་མ་དྲན་པ་དང་འཕྲད་ཙ། སྐྱབས་འགྲོ་རང་དབང་མེད་པར་འཁྲུགས་ལེ་ཡིན་གསུངས་ནས་མགུར་འདི་གསུངས་སོ། །ཨེ་མ་འཁོར་བའི་སེམས་ཅན་རྣམས། །ཐར་པའི་གནས་ལ་ཡར་ལྟོས་དང༌། །ཨ་ཙ་མ་སྡིག་ཅན་སྙིང་རེ་རྗེ། །ལས་རེ་རྨོངས་མི་ཡི་ལོད་པ་ལ། །ཞེ་རེ་འཕོང་སེམས་ཅན་གྱི་གསོད་ལུགས་ལ། །གྱོང་རེ་ཆེ་རང་ནོར་གྱི་མགོ་བོ་ལ། །ཇི་ལྟར་སོང་ཤ་ཡི་བརྩིགས་ལུགས་ལ། །ཇི་ལྟར་བྱེད་ཁྲག་གི་མང་ལུགས་ལ། །ཇི་ཙམ་ལྟོགས་ཤ་ཡི་ཟ་ལུགས་ལ། །ཅི་རེ་བྱེད་སྙིང་རྗེ་མེད་ལུགས་ལ། །ཅི་ཙམ་ལས་སྒྲིབ་རྨོངས་གཏི་མུག་ལ། ཅི་རེ་བྱུང་ཞེ་སྡང་གི་སོ་ནམ་ལ། །སུ་ཡིས་རྩིས་འདོད་པའི་གདུང་ལུགས་ལ། །གང་གིས་དྲན་ཡུལ་ལུགས་ཀྱི་སྐྱགས་པ་ལ། །ཅི་ལྟར་བྱེད་སྐྱེ་བོའི་འཕོང་པ་ལ། །གང་དུ་འགྲོ་ཡི་མུག་གི་ཆེ་ལུགས་ལ། །ཅུག་སོང་ཕ་ཀི་ཚོའི་བྲེལ་བ་ལ། ཕ་ཀི་ཚོ་མཐོང་ཞིང་འཇིགས་པ་ལ། །སྡིག་སྤྱོད་ཚོ་དྲན་ཞིང་སྣང་བ་འཁྲུགས། །རས་ཆུང་པ་ལྷ་ཆོས་ཤིག་ཨེ་དྲན་ཨང༌། །དྲན་ན་སྐྱོ་ཤས་ཀྱི་སྙིང་རླུང་སྐྱེ། །བསྒོམ་ན་རི་ཁྲོད་ཀྱི་གནས་སུ་གཤེགས། །བསམ་ན་བླ་མའི་བཀའ་དྲིན་སོམ། །བྲོས་ནས་སྡིག་ཅན་གྱི་ས་ནས་བྲོས།

གཏོང་ན་འཇིག་རྟེན་གྱིས་བྱ་བ་ཐོང༌། འཛིན་ན་སྒྲུབ་པའི་དམ་བཅའ་འཛིན། ཤེས་ན་མི་ཚེ་ཆོས་ལ་དྲིལ། །ཅེས་གསུངས་པས། རས་ཆུང་བ་ཡང་བ་སྤུ་ཚ་ཟེང་བ་ཅིག་བྱུང༌། རྗེ་བཙུན་ལ་ནི་སྤྱན་ཆབ་མང་པོ་བྱུང་ངོ༌། །དེར་རས་ཆུང་པས་ད་གང་དུ་འགྲོ་ཞུས་པས། ད་བསྒོམ་དུ་རི་ཁྲོད་དུ་འགྲོ་གསུངས་ནས། བསྒོམ་གཤེགས་མི་རྟག་པའི་མགུར་འདི་གསུངས་སོ། །ཨེ་མ་འཁོར་བའི་སེམས་ཅན་རྣམས། །ལས་ངན་སྒྲིབ་པའི་མུན་པས་གནག །རྣམ་རྟོག་གི་རྐུན་མ་མང་ལ་རྒོད། །སེམས་ཉིད་ནོར་བུ་འཆོར་ལས་ཆེ། །ཡེང་མེད་མེལ་ཚེ་བྱེད་རེ་རན། །མི་ཕ་ཀི་ཚོ་འཆི་བ་འོང་སྙམ་མེད། ངེད་རང་རས་ཆུང་གཉིས་བསྡེབས་ལ་བསྒོམ་དུ་གཤེགས། །འཁོར་བའི་རྒྱུད་ནས་ལམ་འཕྲང་རིང༌། །དུག་ལྔའི་ཇག་པ་འཚུབ་ལ་རྒོད། །བུ་རིགས་པའི་ཁྱེའུ་ཆུང་འཛིན་ལས་ཆེ། ཡེ་ཤེས་ཀྱི་སྐྱེལ་མ་བཙལ་རེ་རན། །མི་ཕ་གི་ཚོ་འཆི་བ་འོང་སྙམ་མེད། །ངེད་རང་རས་ཆུང་གཉིས་བསྡེབས་ལ་བསྒོམ་དུ་གཤེགས། །སྐྱོན་གྱི་རི་བོ་དཔང་རེ་མཐོ། །ཉོན་མོངས་ཀྱི་རྔོན་པ་ཁྱི་རེ་བཟང༌། །ཏིང་འཛིན་གྱི་རི་དྭགས་གསོད་ལ་ཆེ། །ཡང་དག་གི་མཐའ་ལ་འབྲོས་རེ་རན། །མི་ཕ་ཀི་འཚོ་འཆི་བ་འོང་སྙམ་མེད། །ངེད་རང་རས་ཆུང་གཉིས་བསྡེབས་ལ་བསྒོམ་དུ་གཤེགས། །སྒྱུ་མ་ལུས་ཀྱི་ཁང་རུལ་ལ། །ཞག་དང་ཟ་མའི་ཆར་པ་འབབས། །ལོ་དང་ཟླ་བའི་ཐིག་པ་བྱུང༌། །སྒྱུ་ལུས་ཀྱིས་ཁང་རྒན་འགྱེལ་ལས་ཆེ། །ད་འཆི་བྲོད་ཐིག་ཚག་བྱེད་རེ་རན། །མི་ཕ་ཀི་ཚོ་འཆི་བ་འོང་སྙམ་མེད། །ངེད་རང་རས་ཆུང་གཉིས་བསྡེབས་ལ་བསྒོམ་དུ་གཤེགས། །འཁོར་བའི་རྒྱ་མཚོ་གཏིང་རེ་ཟབ། །རིག་པའི་ཉ་ཆུང་རྐྱལ་རེ་རན། གཡོ་འཁྲུག་གིས་རྦ་ལ་གཡེང་ལས་ཆེ། །ད་གཉིས་མེད་ཀྱི་ཀློང་དུ་འབྲོས་རེ་རན། །མི་ཕ་ཀི་ཚོ་འཆི་བ་འོང་སྙམ་མེད། ངེད་རང་རས་ཆུང་གཉིས་བསྡེབས་ལ་བསྒོམ་དུ་གཤེགས། འཁྲིག་ཆགས་བདེ་བའི་ན་ཐང་ན། །ཁྱིམ་ཐབ་དུག་གི་འདམ་རྫབ་རྒྱས། །སེམས་ཉིད་གླང་པོ་ཚུད་ནས་ཟིན། །ཐར་པའི་སྐམ་ས་བསྙགས་རེ་རན། །མི་ཕ་ཀི་ཚོ་འཆི་བ་འོང་སྙམ་མེད། །ངེད་རང་རས་ཆུང་གཉིས་བསྡེབས་ནས་བསྒོམ་དུ་གཤེགས། །ཐེག་དམན་གྱི་ལྟ་བསྒོམ་གཡང་ས་ཆེ། །བློ་དམན་གྱི་བྱིས་པ་བྱ་བྱེད་མང༌། །རིག་དྲུག་གི་གཡང་ལ་ལྷུང་ལས་ཆེ། །ཆོས་ཐེག་ཆེན་གྱི་བཙན་ས་འཛིན་རེ་རན། །མི་ཕ་ཀི་ཚོ་འཆི་བ་འོང་སྙམ་མེད།

ངེད་རང་རས་ཆུང་གཉིས་བསྡེབས་ནས་བསྒོམ་དུ་གཤེགས། ཞེས་གསུངས་ཏེ་ལྷོ་མོན་གྱི་རི་ཁྲོད་ཞིག་ཏུ་དཔོན་སློབ་གཉིས་གཤེགས་ནས་བྱོན་ཏེ། དེ་ཐམས་ཅད་རས་ཆུང་ཞལ་མཇལ་གྱི་སྐོར་རོ།། །།དེ་ནས་དྲུག་པ་རྟོགས་པ་ལམ་དུ་ཤར་བའི་ཡོན་ཏན་ནི། སྙེན་ནམ་དུ་བསོད་ནམས་ཆེན་པོ་སྐྱེས་པས་གང་སྣང་རྟོགས་པར་འཁྱེར་མ་ཤེས་ན་རེ་མེད་གསུངས་ནས། མིས་མི་རྙེད་པའི་འཚོ་བ་དཀོན་པ། སྡོད་སྙིང་མི་འདོད་པའི་ཤིང་ཕུག་ཅིག་ཏུ་བཞུགས་པས། རས་ཆུང་པས། འདི་འདྲ་ན་མི་ཟུག་པར་འདུག །ཆུ་ཡང་ལེན་དཀའ་བར་འདུག་པས་མཐུན་རྐྱེན་དུམ་པ་ཡོད་པ། གང་ལ་ཡང་མི་འགལ་བའི་ས་ཞིག་ཏུ་བྱོན་ནས་བཞུགས་དགོས་ཞུས་པས། རས་ཆུང་པ། ཁབ་རྩེ་གཉིས་ཀྱི་བཟོ་མི་འོང༌། །སེམས་རྩེ་གཉིས་ཀྱིས་དོན་མི་འགྲུབ། །ཚེ་འདིར་ཨེ་སྐྱིད་ལ་ཆོས་པའི་མིང་མེད། །ཅེས་གསུངས་ནས་མགུར་འདི་གསུངས་སོ། །རྗེ་བླ་མའི་རྣམ་ཐར་སེམས་ལ་གཅགས། །གསུང་ཞལ་དའི་བདུད་རྩི་བརྗེད་ཐབས་མེད། །ཆོས་ལོང་ཡོད་ལ་བཞག་ན་སྐལ་བ་ཆད། །ཆོས་རང་རྒྱུད་ལ་བསྲེས་ལ་འབུངས་ལ་བསྒོམ། །ཚེ་འདི་ལ་ཆགས་ན་ཕྱི་མ་སྡུག །འཕྲལ་སྐྱིད་འདོད་ལ་དགའ་ན་བར་ཆད་ཆེ། །ཆོས་ལོང་ཡོད་བསམ་ན་གླན་པ་ཡིན། །རང་འཆི་བས་འཇིག་ན་འབུངས་ལ་བསྒོམ། །ལས་སྡིག་པ་སྤྱོད་ན་ངན་འགྲོར་ལྟུང༌། །སེམས་གཡོ་ཟོལ་འདུག་ན་རང་ཉིད་བརླག །རང་བསམ་ངན་སྐྱེས་ན་བསོད་ནམས་འཛད། །ལས་རྣམ་སྨིན་སྦྱོང་ན་འབུངས་ལ་བསྒོམ། །གོས་བཟང་པོ་གྱོན་འདོད་སྣང་བ་འཁྲུལ། །ཟས་ཞིམ་པོ་ཟ་འདོད་སྡིག་སྤྱོད་རེམ། །གཏམ་སྙན་པོ་འོང་འདོད་ལྷ་ཁ་གདུག །བློ་ཆོས་བརྒྱད་སྤོང་ལ་འབུངས་ལ་བསྒོམ། །ནོར་ཕྱུག་པོ་འོང་འདོད་དགྲ་དང་འཕྲད། །འཁོར་མང་པོའི་བསྐོར་འདོད་བློ་འགྱོད་ཆེ། །ཚོགས་མང་མང་བསགས་འདོད་ལོག་ལྟ་ཆེ། །བློ་ཆོས་དང་བསྟུན་ལ་འབུངས་ལ་བསྒོམ། །སྒོམ་ནུས་ན་རྟོགས་པ་སེམས་ལ་འཆར། བསྒོམ་མ་ནུས་ཁ་བཤད་ཁྲམ་པའི་ཤག །ཡུན་རིང་པོར་བསྡོད་ལོང་མ་མཆིས་པས། །ཡེངས་མེད་དུ་བསྒོམ་དང་གར་ཡང་སྤྲོ། །རོག་མེད་དུ་སྡོད་དང་ཅིས་ཡང་དྲག

།སྒོམ་གསལ་སྟོང་གི་བསམ་གཏན་རིན་པོ་ཆེ། །བུ་རས་ཆུང་གི་སྙིང་ལ་གནས་པར་ཤོག །ཅེས་གསུངས་པས། རས་ཆུང་པ་ཡང་སྣང་བ་འགྱུར་ནས་བསྒོམ་པས་ཉམས་རྟོགས་བཟང་པོ་སྐྱེས་ནས་སེམས་དྭངས་སྙིག་ཕྱེས་པའི་རྒྱུ་འབྲས་རང་ས་ནས་ཤར་ནས། རས་ཆུང་པས་རྟོགས་དཔྱོད་སྒྱུ་མའི་ཉམས་དབྱངས་འདི་ཕུལ་ལོ། །ཕ་བླ་མའི་བཀའ་དྲིན་ལྷ་ཆོས་བྱེད། སེམས་འཕྲེང་བའི་དྲིན་ཆེན་ཕ་མ་བསྐྱུར། །སྤངས་དཀའ་བའི་ཕ་ཡུལ་རྒྱབ་ཏུ་སྤངས། གྲོགས་ཉེ་དུའི་གདུངས་སེམས་ད་རུང་འདུག །འཕྲལ་ཟས་ནོར་གོས་གསུམ་གསོག་འཇོག་བཤོལ། །སེར་སྣ་སྡུག་སོགས་མཐུན་རྐྱེན་མེད། །དཀའ་ཐུབ་མཐུན་རྐྱེན་བཅུད་ལེན་གྱི་བྲག་ལ་བསྒོམ། །སེམས་གསོག་འཇོག་གི་སྣང་བ་ད་རུང་འདུག །མཇལ་ནི་གྲུབ་ཐོབ་དངོས་དང་མཇལ། །ཐོབ་ནི་སྙན་བརྒྱུད་ཀྱི་གདམས་ངག་ཐོབ། །བསྒོམ་ནི་ཡེང་མེད་ཀྱི་བརྩོན་འགྲུས་བྱེད། །མཇལ་འདོད་དང་ཞུ་འདོད་ད་རུང་འདུག །བྱེད་ནི་ཕ་ཡི་ཞབས་ཏོག་བྱེད། །སྒྲུབ་ནི་ཚེ་གཅིག་སངས་རྒྱས་བསྒྲུབ། །བཞུགས་ནི་རི་ཁྲོད་གྱིས་གནས་སུ་བཞུགས། །བྱ་ལོ་དང་བྱེད་ལོ་ད་རུང་འདུག །རྗེ་མི་སྐྱོད་ཀྱི་ངོ་བོ་རྡོ་རྗེ་འཆང༌། །བུ་ཡི་སྣང་བ་འགྱུར་བར་བྱིན་གྱིས་རློབས། །ཞེས་ཞུས་པས། བླ་མའི་ཞལ་ནས། ཁྱོད་རི་ཁྲོད་ཀྱི་གནས་སུ་བག་ཆགས་ཀྱི་སྣང་བ་སྤུན། མི་དྲན་དགུ་དྲན་གྱི་དྲང་བ་ཅིག་འོང་བ་ལ་ཚེགས་མེད། མི་ཤེས་དགུ་ཤེས་ཀྱི་ཆེན་པོ་ཞིག་འདོད་ན། མགོ་གཡོགས་ཀྱི་ཟོག་པོ་ཞིག་འོང་བ་ལ་ཚེགས་མེད། །ཅེས་གསུངས་ནས་རས་ཆུང་པའི་སེམས་རྟོག་སེལ་བའི་མགུར་འདི་གསུངས་སོ། །རྗེ་བླ་མའི་བྱིན་བརླབ་རི་ལ་ཞུགས། །གནས་རི་ཁྲོད་ཟིན་པར་བྱིན་གྱིས་རློབས། །ཁྱོད་སྐལ་བ་ཅན་གྱི་རས་ཆུང་པ། སེམས་དབང་པོ་བསྒྲིམ་ལ་གླུ་འདི་ཉོན། །དབེན་གནས་རི་ཁྲོད་འགྲིམ་དུས་ན། །ཉེ་བའི་ཁ་ཆེས་མ་དྲན་ཞིག །དྲན་ན་དགྲ་སྡང་གསོན་ལང་བྱེད། །བླ་མའི་དྲུང་དུ་བསྒོམ་དུས་ན། ཚོགས་གསོག་ཁ་ལེན་མ་དྲན་ཞིག

།དྲན་ན་སྤྱོད་ངན་དམག་དཔུང་འཁྲུགས། །འབྱུང་པོའི་གཏོར་མ་གཏོང་དུས་ན། །གཏོར་རིལ་གྱི་གསོག་འཇོག་མ་དྲན་ཞིག །དྲན་ན་རང་ཉིད་འབྱུང་པོར་འགྲོ། །ཡེང་མེད་ཀྱི་བསམ་གཏན་བསྒོམ་དུས་ན། །གྲོགས་པོ་ལ་མཇལ་འཕྲད་མ་དྲན་ཞིག །དྲན་ན་མཆེད་གྲོགས་ཀྱི་དགེ་སྦྱོར་སྤུར། །དཀའ་ཐུབ་ཀྱི་སྙིང་རུས་བྱེད་དུས་སུ། །ཤ་ཆང་གི་ཞིམ་ལྟོ་མ་དྲན་ཞིག །དྲན་ན་ཡི་དྭགས་ཀྱི་གནས་སུ་སྐྱེ། །སྙན་བརྒྱུད་ཀྱི་ཐབས་ལམ་བསྒོམ་དུས་སུ། །ཤེས་འདོད་ཀྱི་སློབ་གཉེར་མ་དྲན་ཞིག །དྲན་ན་ལོག་པའི་ལམ་དུ་འཇུག །མོན་གྱི་ཤིང་རིར་སྡོད་དུས་སུ། །འགྲོ་འདོད་ཀྱི་བྱ་ར་མ་དྲན་ཞིག །དྲན་ན་ཡིད་ངན་འཕྲལ་ལ་ལྡང༌། །བུ་སྙིང་རུས་ལྷ་ཆོས་མགོ་བོ་ཐོན། །སྡུག་ཁུར་གྱི་འཁོར་བའི་སྡུག་བསྔལ་སྤོང༌། །སྨོན་ལམ་དང་འབྲེལ་པའི་བུ་སློབ་ལ། །ཕ་ཡི་རྟོགས་པ་སྐྱེ་བར་ཤོག །སྣང་སྲིད་ཆོས་སྐུར་རྟོགས་པ་འདི། །བུ་ཡི་ཉམས་ལ་རྫོགས་པར་ཤོག །ཅེས་གསུངས་པ་དང་རས་ཆུང་པའི་ཐུགས་ལེགས་པར་འགྱུར་ནས་རི་ལ་ཟུག་པ་དང༌། བསྒོམ་ལ་འཕེལ་སྐྱེད་ཆེན་པོ་བྱུང་ནས་བླ་མ་དང་དུས་རྟག་ཏུ་མི་འབྲལ་ཨང་བསམ་པའི་ངེས་ཤེས་དྲག་པོ་སྐྱེས་ནས། ཐུགས་དམ་འཕེལ་བ་དང༌། འཁོར་བ་ལ་ཞེན་པ་ལོག་སྟེ། ཡང་ཉམས་རྟོགས་གོང་དུ་འཕེལ་བའི་དོན་དུ་མགུར་འདི་གསུངས་སོ། །ཁམས་གསུམ་འཁོར་བའི་རྒྱ་མཚོ་ནས། །ལུས་ཤ་ཁྲག་གི་ཕུང་པོ་སྡིག་པོ་ཆེ། །གཟུགས་ཤ་ཁྲག་ལུས་ལ་ཆགས་ཆགས་ནས། །སྐྱེ་ཤིའི་རྩ་གདར་ཆོད་དུས་མེད། །སེམས་གཞི་རྩ་ཆོད་ཅིག་རས་ཆུང་པ། །མ་རིག་འཁྲུལ་པའི་གྲོང་ཁྱེར་ན། །གཏི་མུག་གི་རྣམ་རྟོག་སྡིག་པོ་ཆེ། །དོན་མེད་ཉེ་རིང་བྱེད་བྱེད་ནས། །སེམས་བཏང་སྙོམས་ངང་ལ་གནས་དུས་མེད། །སེམས་ཆག་སྡང་སྐྱུར་ཅིག་རས་ཆུང་པ། །མཐོ་མི་མངོན་ནམ་མཁའི་དབྱིངས་ཤེད་ན། །རྗེ་དུས་གསུམ་སངས་རྒྱས་ཞལ་བཞུགས་མཁན། །ཆོས་དྲང་དོན་བསླུ་བྲིད་གསུང་གསུང་ནས། །ད་ངེས་པའི་དོན་ལ་རྟོགས་དུས་མེད། །སེམས་སྤྲོས་པ་ཆོད་ཅིག་རས་ཆུང་པ། །ལུང་རིག་གཉིས་ཀྱི་བར་དོ་ན།

གཟུང་འཛིན་ང་བདག་གི་སྡིག་པོ་ཆེ། །གློ་བུར་གྱི་རྐྱེན་ཁ་འགྲིམ་འགྲིམ་ནས། །སེམས་གནས་ལུག་ངང་ལ་གནས་དུས་མེད། སེམས་ཀློད་ལ་ཞོག་ཅིག་རས་ཆུང་པ། །སྐྱེ་འཆི་གཉིས་ཀྱི་བར་དོ་ན། །བར་དོའི་རྣམ་ཤེས་སྡིག་པོ་ཆེ། །ལུས་མེད་ལུས་དང་འགྲོགས་འགྲོགས་ནས། །སེམས་ཆོས་ཉིད་ཀྱི་མ་དང་མཇལ་དུས་མེད། །སེམས་བཙན་ས་བཟུང་ཞིག་རས་ཆུང་པ། །ཆོས་ལྟ་བ་དང་བསྒོམ་པ་སྤྱོད་པ་གསུམ། །ཚེ་འདི་དང་ཕྱི་མ་བར་དོ་གསུམ། །གཅིག་ཏུ་དྲིལ་ལ་ཉམས་སུ་ལོངས། །ཞེས་དང༌། ཡང་ཉམས་ལེན་འདི་གསུངས་སོ། །འཆི་བདག་གཤིན་རྗེའི་ཕོ་ཉ་ལ། དུས་ལ་ངེས་པ་མི་གདའ་ན། །གློ་བུར་དུ་ཤི་ན་ཡིད་རེ་མུག །ད་ལྟ་རང་ནས་འཆི་ཆེས་གྱིས། །ཟང་ཟིང་སྒྱུ་མའི་ནོར་རྫས་ཀྱང༌། །གཞན་གྱི་སྤྱོད་ན་ཉོན་མོངས་སྐྱེ། །ཤུལ་དུ་ལུས་ན་མི་ཡིས་འཕྱ། །ཞེན་ཆགས་མེད་པའི་སྦྱིན་པ་ཐོང༌། ཐ་སྙད་ཚིག་གི་དམ་ཆོས་ཀྱང༌། །སློབ་པར་དཀའ་ལ་ཕན་ཡོན་ཆུང༌། །ཤེས་ནས་ང་རྒྱལ་འདོད་པ་སྐྱེས། །བླ་མའི་གསུང་བཞིན་ཉམས་སུ་ལོངས། །གྲོང་ཡུལ་ཡོན་བདག་ངོ་སྲུང་ཡང༌། །མགུ་བ་ཉུང་ལ་འཁང་བ་མང༌། །བསླབ་ཉེས་ལགས་སུ་མ་བཏང་ཞིག །བྱ་བ་ཐོང་ལ་རི་ཁྲོད་བཟུང༌། །རྟག་ཏུ་དགོས་པའི་ལྟོ་གོས་ཀྱང༌། །བཟང་པོར་བྱས་ཀྱང་ཚིམ་པ་མེད། ངན་པར་བྱས་ཀྱང་དེ་ཀ་ཙམ། །རྩོལ་སྒྲུབ་སྐྱུར་ལ་སྡུག་བསྲན་བསྐྱེད། སེམས་སྐྱོ་བ་སྐྱེས་པའི་དབྱངས་ཆུང་འདི། །སེམས་ལ་ཞོག་ཅིག་རས་ཆུང་པ། །ཞེས་གསུངས་པས། ཉམས་དང་རྟོགས་པ་གོང་དུ་འཕེལ་བ་བྱུང་ངོ༌། །དེ་ཐམས་ཅད་མོན་གྱི་ཤིང་རིའི་སྐོར་རོ།། །།དེ་ནས་དཔོན་སློབ་གཉིས་སིང་གྷ་ལ་ཡི་ནགས་ཀ་ཏི་ཤེལ་ཕུག་ནམ་མཁའ་རྫོང་བྱ་བ་ན་བསྒོམ་ཞིང་ཡོད་པ་ལ། ཡོན་བདག་གཤེན་རྡོར་མོས་འགོས་བྱས་སྙེ་ནམ་པའི་མི་བརྒྱད་ཀྱིས་བརྒྱགས་དུམ་པ་རེ་ཁུར་ནས་མ་རྙེད་ཙམ་བྱུང་བས། རྗེ་བཙུན་ལགས། འདིར་མཐུན་རྐྱེན་མི་འཛོམས་པ། བློ་སྡུག་པའི་རི་འདིར་མི་བཞུགས་པར་བོད་ལ་འབྱོན་པར་ཞུ་ཞུས་པས།

གནས་འདི་སྡུག་ཟེར་དུ་མི་རུང་འདིར་སྐྱིད་གསུངས་ནས་གནས་ལ་བསྟོད་པའི་མགུར་འདི་གསུངས་སོ། །རྗེ་བླ་མའི་བྱིན་རླབས་གནས་ལ་ཞུགས། །མོན་གྱི་ཤིང་རི་བདེ་བའི་མཁར། སྤང་རི་མེ་ཏོག་བཀྲ་བའི་ཡུལ། །ལྗོན་ཤིང་གར་སྟབས་བྱེད་པའི་གསེབ། །སྤྲ་སྤྲེའུ་རྩེད་མོ་རྩེད་པའི་ས། བྱ་སྐད་སྣ་ཚོགས་སྒྲོགས་པའི་གནས། །འབུང་བ་ལང་ལིང་འཕུར་བའི་ས། ཉིན་མཚན་མེད་པར་འཇའ་རིས་འཁྱུག །དབྱར་དགུན་མེད་པར་སྦྲང་ཆར་འབབས། །སྟོན་དཔྱིད་མེད་པར་ན་བུན་འཁྲིགས། །དེ་ལྟ་བུ་ཡི་དབེན་གནས་ན། །ང་མི་ལ་རས་པ་རྣལ་འབྱོར་པ། །སེམས་སྟོང་ཉིད་བསྒོམ་པའི་འོད་གསལ་བདེ། །འཆར་སྒོ་མང་ན་ཤིན་ཏུ་བདེ། མཐོན་དམན་ཆེ་ན་དེ་བས་བདེ། །ལུས་ངན་སློང་བའི་སྐྱེ་གཟུགས་བདེ། །སྣ་ཚོགས་འཁྲུགས་ན་ཤིན་ཏུ་བདེ། །འཇིགས་སྣང་ཆེ་ན་དེ་བས་བདེ། །ཉོན་མོངས་ཤི་འཆིའི་ཤི་འབྲས་བདེ། །གདུག་རྩུབ་ཆེ་ན་ཤིན་ཏུ་བདེ། །ན་ཚ་མང་ན་དེ་བས་བདེ། །སྡུག་བསྔལ་བདེ་བར་གྱུར་བས་བདེ། ཉམས་ཤུགས་ལས་འཁྲུལ་འཁོར་ཤིན་ཏུ་བདེ། །མཆོངས་རྒྱུག་གར་སྟབས་དེ་བས་བདེ། །ངག་བྱུང་རྒྱལ་གླུ་ཡི་དཀོར་མཛོད་བདེ། །ཚིག་སྙན་པའི་དལ་དབྱངས་ཤིན་ཏུ་བདེ། །སྒྲ་སྣ་ཚོགས་བསྒྱུར་ན་དེ་བས་བདེ། །སེམས་ངར་དྲང་གི་སྤྲོས་པ་དབྱིངས་སུ་བདེ། རང་ཤུགས་ཀྱི་རང་ཤར་ཤིན་ཏུ་བདེ། །སྣ་ཚོགས་སུ་ཤར་ན་དེ་བས་བདེ། །ཉམས་བདེ་ཞིང་སྐྱིད་པའི་རྣལ་འབྱོར་ལ། །བུ་དད་ཅན་མཇལ་བའི་བྱོན་སྐྱེམས་མཛོད། །ཅེས་གསུངས་པས་ཡོན་བདག་རྣམས་ན་རེ། ཁྱོད་ལ་ཉམས་བཟང་པོ་ཡོད་པ་ཐུགས་ལ་བཏགས། ཉམས་བཟང་པོ་ཡོད་པ་ངེད་ཚོས་ཤེས་ཏེ་གནས་འདི་ལ་ལམ་བཟང་པོ་མི་འདུག་པས། འོ་བརྒྱལ་དོགས་པ་ལགས་ཞུས་པས་གནས་འདི་ཤིན་ཏུ་བདེ། ཁྱེད་ཚོས་མ་བརྟགས་པ་ཡིན་གསུངས་ནས་ཡང་མགུར་འདི་གསུངས་སོ། །གནས་རི་ཁྲོད་ཤིང་རིའི་དབེན་གནས་འདིར། །འོག་ན་སྤྲ་བའི་འབོལ་ཆུང་བདེ། །འགྲོ་འདུག་མེད་པས་ཡང་ཡང་བདེ། །ལུས་ལ་བལ་པོའི་ཤིང་བལ་བདེ།

རྩོལ་བསྒྲུབ་མེད་པས་ཡང་ཡང་བདེ། །ནང་དུ་གཏུམ་མོ་འབར་བས་བདེ། གྲང་དྲོ་མེད་པའི་ཡང་ཡང་བདེ། །ངག་ལ་སྨྲ་བ་བཅད་པས་བདེ། །ལབ་རོགས་མེད་པས་ཡང་ཡང་བདེ། །དབུགས་ལ་འགྲོ་འོང་མེད་པས་བདེ། རྒྱུ་བ་ཁེགས་པས་ཡང་ཡང་བདེ། སེམས་ལ་དོགས་པ་མེད་པས་བདེ། །བྱིང་རྒོད་མེད་པས་ཡང་ཡང་བདེ། །ཏིང་འཛིན་འོད་གསལ་ཤར་བས་བདེ། །གསལ་འགྲིབ་མེད་ན་ཡང་ཡང་བདེ། །ནོར་ལ་འཛིན་ཆགས་མེད་པས་བདེ། །ཞེན་པ་མེད་ན་ཡང་ཡང་བདེ། །ཟས་ལ་སེར་སྣ་མེད་པས་བདེ། སྲེད་པ་མེད་ན་ཡང་ཡང་བདེ། །གཉེན་ལ་འབྲེལ་པ་མེད་པས་བདེ། །ཞེ་གདུང་མེད་ན་ཡང་ཡང་བདེ། དགྲ་ལ་ཞེ་སྡང་མེད་པས་བདེ། །ཀུན་དང་མཐུན་ན་ཡང་ཡང་བདེ། གཉིས་སུ་མེད་པའི་ལྟ་བ་བདེ། །ངོས་བཟུང་མེད་ན་ཡང་ཡང་བདེ། །རྒྱུན་ཆད་མེད་པའི་སྒོམ་པ་བདེ། །མཉམ་རྗེས་མེད་ན་ཡང་ཡང་བདེ། ཚུལ་འཆོས་མེད་པའི་སྤྱོད་པ་བདེ། སྤང་བླངས་མེད་ན་ཡང་ཡང་བདེ། །ཐེག་པ་ཆེ་ཆུང་མེད་པས་བདེ། །དོན་གཅིག་ཏུ་རྟོགས་ན་དེ་བས་བདེ། །སེམས་ལ་ཇི་ལྟར་བྱས་ཀྱང་བདེ། །རྩོལ་སྒྲུབ་མེད་ན་ཡང་ཡང་བདེ། །རྣལ་འབྱོར་རས་པའི་བདེ་བ་འདིས། །སེམས་ཅན་ཐམས་ཅད་བདེ་བར་ཤོག །ཅེས་གསུངས་པས་ཡོན་བདག་རྣམས་ན་རེ། ཁྱེད་དེ་བཞིན་བདེ་བ་འདིས་གར་སོང་ཡང་བདེ། གར་བཞུགས་ལ་ཁྱད་མེད་པས་ངེད་ཀྱི་ཡུལ་དུའང་འབྱོན་ཡང་ཨེ་མ་བདེ་བས་འབྱོན་བར་ཞུ་ཞུས་པས། རྗེ་བཙུན་གྱིས་མགུར་འདི་གསུངས་སོ། །རྗེ་བླ་མའི་བཀའ་དྲིན་ཆོས་ཀྱི་འཇལ། །ཆོས་བྱིན་བརླབས་དབང་བསྐུར་རང་རྒྱུད་སྨིན། །རྒྱུད་ཟབ་མོ་མན་ངག་གླུ་རུ་ལེན། །ཁྱེད་འདིར་བཞུགས་སྙན་གྱི་དབང་པོ་གཏོད། །གངས་དཀར་གྱི་སེང་ལྕམ་དཀར་མོ་དེ། །སེང་གངས་དཀར་ཀློང་དུ་འདུག་སྟངས་འགྱིང༌། །སེང་སྲོག་ཆགས་འཇིགས་པ་མ་མཆིས་ཏེ། །གངས་སྟོད་འཛིན་པ་ཡ་ཚུལ་ཡིན། བྲག་དཀར་གྱི་ཐང་དཀར་རྒོད་པོ་དེ། །གཤོག་དྲུག་ནམ་མཁའི་དབྱིངས་སུ་བརྐྱངས། །རྒོད་གཡང་ལ་ལྷུང་དོགས་མ་ཡིན་ཏེ། །ནམ་འཕང་བསྐྱོད་པ་ཡ་ཚུལ་ཡིན། །མ་ཀི་ཆུ་བོའི་རྒྱ་མཚོ་ན། །ཉ་སྲམ་མ་བུས་ཡང་རྩལ་སྦྱངས། །ཉ་འཚུབ་ཀྱིས་དོགས་པ་མ་ལགས་ཏེ། །གྱ་གྱུར་འཁྱུགས་པ་ཡ་ཚུལ་ཡིན། །མོན་གྱི་ཤིང་རིའི་ལོ་མ་ལ། །སྤྲ་སྤྲེའུ་རྩེད་མོ་རྩེ་བ་དེ། །སྤྲེལ་འགྱེལ་གྱི་དོགས་པ་མ་ཡིན་ཏེ། །རྩེ་སྣང་མང་བ་རང་གཤིས་ཡིན། །ཤིང་གསེབ་ནགས་ཀྱི་ས་འཕྲང་ན། །རྒྱ་སྟག་ཁྲ་བོས་ཡང་རྩལ་སྦྱོང༌། །སྟག་འཇིགས་ཀྱིས་དོགས་པ་མ་ཡིན་ཏེ།

རྩལ་གསུམ་རྫོགས་པ་རང་གཤིས་ཡིན། །ནག་གསེབ་ཀ་ཏིའི་རྫོང་གསེབ་ཏུ། །རྣལ་འབྱོར་རས་པས་སྟོང་ཉིད་བསྒོམ། །བསྒོམ་ཤོར་གྱིས་དོགས་པ་མ་ལགས་ཏེ། །སྒོམ་ཡུན་དུ་བསྲིང་བ་ཡ་ཚུལ་ཡིན། །ཆོས་ཉིད་དབྱིངས་ཀྱི་དཀྱིལ་འཁོར་ན། །ཡེངས་པ་མེད་པར་ལྟ་བ་དེ། །དོན་ནོར་གྱིས་དོགས་པ་མ་ཡིན་ཏེ། །གནད་རང་ས་འཛིན་པ་ཡ་ཚུལ་ཡིན། །ནང་ཆོ་འཕྲུལ་ཏིང་འཛིན་རྟེན་འབྲེལ་ལ། །གེགས་དང་གོལ་ས་འཁྲུགས་པ་དེ། །ཆོས་སྐྱོན་ཆེན་ཡིན་པ་མ་ལགས་ཏེ། །རྟགས་མྱུར་དུ་སྟོན་པའི་ཁ་པོ་ཡིན། །རང་ཤར་སྤྱོད་པའི་རང་འགྲོས་ལ། །མཐོ་དམན་རྣམ་འགྱུར་མང་བ་དེ། །བློ་གཉིས་སྣང་གི་རྟོག་པ་མ་ལགས་ཏེ། །བརྡ་སྣ་ཚོགས་སྣང་བ་རྟེན་འབྲེལ་ཡིན། །ལས་རྒྱུ་འབྲས་འབྲས་བུ་སྨིན་པ་ལ། །དགེ་སྡིག་གི་རང་གཟུགས་མཐོང་བ་དེ། །སྒོམ་གོལ་སར་སོང་བ་མ་ལགས་ཏེ། །རིག་སོ་སོར་གསལ་བའི་བདེན་ཚིག་ཡིན། །སྒོམ་རང་ཚུགས་ཐུབ་པའི་སྒོམ་ཆེན་དེས། །འཇིག་རྟེན་ལ་སྲེད་པ་ཆུང་བ་དེ། གཏམ་ཟེར་ལོའི་སྙན་གྲགས་མ་ཡིན་ཏེ། །འཕྲལ་ཞེན་པ་ལོག་པ་དམ་ཚིག་ཡིན། །ཆོས་ཟབ་མོ་བསྒོམས་པའི་རྣལ་འབྱོར་ལ། །རི་དང་བྲག་ལ་སྐྱེ་བ་དེ། །ཟོབ་དང་ཐོ་ཅོ་མ་ལགས་ཏེ། རྩེ་གཅིག་ཏུ་བསྒོམ་པ་རང་འདོད་ཡིན། །རས་པའི་གླུ་དབྱངས་མང་པོ་དེ། །ཡེངས་འདོད་ཀྱི་ཁ་ཁྲམ་མ་ཡིན་ཏེ། །སྤྲོ་དགའི་ཡོན་བདག་དད་པ་ཅན། །ཕན་པའི་སྙིང་གཏམ་སེམས་ལ་བཟུང༌། །ཞེས་གསུངས་པས་དེར་འོང་བའི་ཡོན་བདག་དད་པ་ཅན་རྣམས་ཤིན་ཏུ་དད་པས་ཕྱག་དང་བསྐོར་བ་མང་དུ་བྱས་ཏེ་ཡུལ་དུ་སོང་ངོ༌། །དེ་ཐམས་ཅད་སིང་གྷ་ལ་ཡི་ནགས་གསེབ་ཀྱི་སྐོར་རོ།། །།དེ་ནས་ཡང་ཡུལ་ནས་ཁྲིད་ཞུ་བའི་བན་དྷེ་ལྔ་ཙམ་ཞིག་བྱུང་བས། སྙན་བརྒྱུད་ཀྱི་ཁྲིད་ཞུས་ནས་བསྒོམ་པས་ཆོས་ལ་སྙིང་རུས་དང༌། འདོད་པ་ཆུང་ཞིང་རས་ཐུབ་པར་བྱུང་བས་དེ་རྣམས་ལ་ཞལ་ཏ་བདུད་རྩིའི་ཉམས་དབྱངས་འདི་མགུར་དུ་གསུངས་སོ། །རྗེ་བཙུན་བླ་མ་ཆོས་ཀྱི་སྐུ། །འགག་མེད་ཐར་པའི་ལམ་སྟོན་པ། །མཛད་པའི་ཐུགས་རྗེ་འགྲོ་བའི་བདག

།རྩེ་གཅིག་སེམས་ལ་གནས་པར་བྱིན་གྱིས་རློབས། །སྙན་བརྒྱུད་ཟབ་མོ་སྒོམ་པ་སྐལ་པ་བཟང༌། །ཁྱེད་གཞོན་ནུ་རབ་ཏུ་བྱུང་དུས་སུ། །རང་རྩིས་རང་འདོད་མ་ཆེ་ཞིག །ཆེས་ན་དགེ་སྡིག་སྣ་ཚོགས་སྤྱོད། །སྤྱད་ན་ངན་འགྲོར་ལྟུང་བར་འགྱུར། བླ་མའི་ཞབས་ཏོག་བྱེད་དུས་སུ། །ངས་བྱས་དང་ཁོང་ཡུས་མ་ཆེ་ཞིག །ཆེས་ན་དཔོན་སློབ་རེ་ཆོད་འཛོལ། །འཛོལ་ན་བསམ་པའི་དོན་མི་འགྲུབ། །སྡོམ་པ་དམ་ཚིག་བསྲུང་དུས་སུ། །མི་ནག་གི་གྲོང་དུ་མ་ཉལ་ཞིག །ཉལ་ན་མིག་སློང་ངན་པ་སྐྱེ། །སྐྱེས་ན་དམ་ཚིག་གིས་སྡོམ་པ་འཆོར། །ཐོས་པ་སློབ་གཉེར་བྱེད་དུས་སུ། །ཐ་སྙད་ང་རྒྱལ་མ་ཆེ་ཞིག །ཆེས་ན་དུག་ལྔའི་མེ་རོ་ལྡང༌། །ལྡང་ན་དགེ་སྦྱོར་གྱི་བསམ་པ་འཁྲུག །མཆེད་གྲོགས་དང་ལྷན་དུ་བསྒོམ་དུས་སུ། །བྱ་རྒྱུ་དང་བྱེད་རྒྱུ་མ་མང་ཞིག །མང་ན་ཟབ་མོའི་དགེ་སྦྱོར་སྤུར། །སྤུར་ན་ཆོས་ཀྱི་སྐལ་པ་ཆད། །ཐབས་ལམ་སྙན་བརྒྱུད་བསྒོམ་དུས་སུ། བྱིན་རླབས་འདྲེ་བརྡུང་མ་དྲན་ཞིག །་དྲན་ན་རང་རྒྱུད་འདྲེ་རུ་ལྡང༌། །ལྡང་ན་གྲོང་པའི་ཆོས་སྤྱོད་རེམ། །ཉམས་དང་རྟོགས་པ་ཤར་དུས་སུ། །མངོན་ཤེས་དང་རང་ཚོད་མ་ལབ་ཅིག །ལབ་ན་གསང་བའི་བརྡའ་སྐད་འཆོར། །ཤོར་ན་ཉམས་རྟོགས་ཀྱི་ཡོན་ཏན་འགྲིབ། །སྐྱོན་དུ་ཤེས་པས་སྤངས་བར་མཛོད། །སྡིག་སྤྱོད་ཀྱི་ཁྲམ་ཟས་མ་ཟ་བར། །གཤིན་པོའི་ཁུ་རུ་མ་ཁུར་བར། །ངོ་སྲུང་གི་འདུན་པ་མ་སྒྲིགས་པར། །ཉམས་ཆུང་ཆོས་འགོ་བྲག་ལས་ཐོན། །ཞེས་གསུངས་པས། ཡང་རས་པ་རྣམས་ཀྱིས་གསེར་དུམ་པ་རེ་འདུག་པ་ཕུལ་ནས། ལྟ་སྒོམ་སྤྱོད་པའི་གནད་འགག་གི་ཆོས་རེ་ཞུ་ཞུས་པས། གསེར་ཁྱེད་རང་ཚོའི་སྒྲུབ་པའི་བརྒྱགས་གྱིས་གསུངས་ནས་མགུར་འདི་གསུངས་སོ། །རྗེ་བླ་མའི་ལྟ་སྒོམ་སྤྱོད་པའི་འགྲོས། །རང་གྲུབ་ཏུ་གནས་པར་བྱིན་གྱིས་རློབས། །ལྟ་བ་འདི་ལ་གཟེར་གསུམ་གདའ། །སྒོམ་པ་འདི་ལ་གཟེར་གསུམ་གདའ། །སྤྱོད་པ་འདི་ལ་གཟེར་གསུམ་གདའ།

འབྲས་བུ་འདི་ལ་གཟེར་གསུམ་གདའ། །ལྟ་བའི་གཟེར་གསུམ་བཤད་ཙ་ན། །སྣང་སྲིད་སེམས་སུ་འདུས་ཏེ་གདའ། སེམས་ཉིད་གསལ་པའི་ངང་དུ་གདའ། །དེ་ལ་ངོས་བཟུང་མེད་པར་གདའ། །བསྒོམ་པའི་གཟེར་གསུམ་བཤད་ཙ་ན། །རྣམ་རྟོག་ཆོས་སྐུར་གྲོལ་བར་གདའ། །རིག་གསལ་བདེ་བའི་ངང་དུ་གདའ། །མ་བཅོས་མཉམ་པར་བཞག་པར་གདའ། །སྤྱོད་པའི་གཟེར་གསུམ་བཤད་ཙ་ན། །དགེ་བཅུ་སྤྱོད་པའི་ཤུགས་ལས་འཆར། སྡིག་བཅུ་རང་བཞིན་གནས་སུ་འདག །གཉེན་པོ་གསལ་སྟོང་བཅོས་སུ་མེད། །འབྲས་བུའི་གཟེར་གསུམ་བཤད་ཙ་ན། །མྱང་འདས་གནས་སུ་སྒྲུབ་རྒྱུ་མེད། །འཁོར་བ་གཞན་དུ་སྤངས་པ་མེད། །རང་སེམས་སངས་རྒྱས་སུ་བློ་ཐག་ཆོད། །གཟེར་གསུམ་ནང་ནས་གཟེར་ཅིག་འདེབས། །གཟེར་ནི་ཆོས་ཉིད་སྟོང་པའི་གཟེར། །འདེབས་མཁན་བླ་མ་དམ་པས་རིམ་གྱིས་མཛད། །མང་དུ་སྤྱོད་ན་ཐེབས་མི་འགྱུར། །ལྷན་ཅིག་རྟོགས་ན་ཐེབ་པ་ཡིན། སྤྱིར་ཆོས་མཛད་རྣམས་ཀྱི་སྤྱི་ནོར་ཡིན། །རྣལ་འབྱོར་བློ་ལ་ཤར་ནས་བླངས། །ཁྱེད་བུ་སློབ་རྣམས་ཀྱི་ཐུགས་དམ་མཛོད། །ཅེས་གསུངས་པས། རས་པ་རྣམས་ཀྱིས་ཞུས་པས་དེ་ལྟ་བུའི་ཆོས་དེ་ལ་བླ་མ་རང་བསྒོམ་པས་ཨེ་ཆོག་ཞུས་པ་ལ་ཡང་མགུར་འདི་གསུངས་སོ། །གྲུ་ཐོབ་བླ་མ་རྗེ་བཙུན་དེ། །མུན་པ་སེལ་བའི་ལམ་མཁན་ཡིན། །སྐྱོ་ངལ་མེད་པའི་དད་པ་འདི། །བདེ་འགྲོར་འཁྲིད་པའི་ལམ་མཁན་ཡིན། །དབང་པོ་ལྔ་ཡི་རྟོགས་པ་དེ། ཐུག་འཕྲད་བསྒོམ་པའི་ལམ་མཁན་ཡིན། །བླ་མ་དང་གདམས་ངག་སློབ་མ་གསུམ། །སྙིང་རུས་དང་སྡུག་བསྲན་དད་པ་གསུམ། །ཤེས་རབ་དང་སྙིང་རྗེ་མི་གཞི་གསུམ། །འདི་གསུམ་རྒྱུན་གྱི་ལམ་མཁན་ཡིན། །འདུ་འཛི་མེད་པའི་དབེན་པ་འདི། །བསམ་གཏན་སྐྱོང་བའི་ལམ་མཁན་ཡིན། །བཀའ་རྒྱུད་བླ་མའི་ཞལ་གདམས་དེ། སྐུ་གསུམ་སྟོན་པའི་ལམ་མཁན་ཡིན། །སྐྱབས་ཡུལ་དཀོན་མཆོག་གསུམ་པོ་འདི། །ནོར་བ་མེད་པའི་ལམ་མཁན་ཡིན། །ལམ་མཁན་དྲུག་གིས་སྣ་དྲངས་ནས། །སྣང་མེད་བདེ་ཆེན་ལམ་དུ་འགྲོ། །སྤྲོས་མེད་མི་རྟོག་ངང་ལ་སྡོད། །རང་ཤེས་རང་གྲོལ་གྱི་རང་ཡུལ་སྐྱིད།

ངེས་ཤེས་དོན་ཤེས་ཀྱི་རང་ཚུགས་ཟིན། །རྒྱལ་ཁམས་མི་མེད་ཀྱི་ལུང་སྟོང་དུ། །རྣལ་འབྱོར་གྱི་སྐྱིད་གླུ་འབྲུག་བཞིན་སྒྲོགས། །སྙན་པའི་ཆར་པ་ཕྱོགས་བཅུར་འབབས། །སྙིང་རྗེའི་མེ་ཏོག་ལོ་འདབ་རྒྱས། །བྱང་སེམས་གྱི་འབྲས་བུ་དག་པར་སྨིན། །བྱང་ཆུབ་ཀྱི་འཕྲིན་ལས་ཐམས་ཅད་རྒྱས། །ཞེས་གསུངས་སོ། །ཡང་བླ་མ་རྣམས་ལ་ཕྱག་འཚལ་ལོ། །ངས་སྐྱེ་བ་མེད་པའི་གདིངས་ཤིག་རྙེད། །སྔ་ཕྱི་གཉིས་ཀྱི་འཛིན་པ་དག །རིགས་དྲུག་གི་སྣང་བ་རྫུན་དུ་ཐལ། །སྐྱེ་ཤི་གཉིས་ཀྱི་སྒྲོ་འདོགས་ཆོད། །གཉིས་སུ་མེད་པའི་གདིངས་ཤིག་རྙེད། །ལུས་སེམས་གཉིས་ཀྱི་འཛིན་པ་དག །ཚོགས་དྲུག་གི་སྣང་བ་རྫུན་དུ་ཐལ། །དངོས་པོར་འཛིན་པའི་སྒྲོ་འདོགས་ཆོད། །མཉམ་པ་གཉིས་ཀྱི་གདིངས་ཤིག་རྙེད། །བདེ་སྡུག་གཉིས་སུ་འཛིན་པ་དག །ཚོར་བའི་ཉམས་མྱོང་རྫུན་དུ་ཐལ། །སྤང་བླང་གཉིས་ཀྱི་སྒྲོ་འདོགས་ཆོད། །དབྱེ་རུ་མེད་པའི་གདིངས་ཤིག་རྙེད། །འཁོར་འདས་གཉིས་ཀྱི་འཛིན་པ་དག །ས་ལམ་སྦྱངས་པ་རྫུན་དུ་ཐལ། །ཞེས་གསུངས་པས། རས་པ་རྣམས་ན་རེ། གནས་དང་བླ་མ་འཛོམས་པའི་སློབ་མ་ངེད་ཚོ་སྐྱིད་པར་བྱུང་བས། དབེན་གནས་འདི་འཚོ་བས་དབེན་པའི་གནས་དགོན་པ་འགའ་ཞིག་བརྩིགས་དགོས་ཞུས་པས། བླ་མའི་ཞལ་ནས། དགོན་པ་བརྩིགས་མི་དགོས། ང་ཡི་བྲག་ཕུག་འདི་རང་སྐྱིད། འདི་དཔའ་གྲོ་སྟག་ཚང་གིས་ཕུག་པ་བྱ་བ་ཡིན་གསུངས་ནས་མགུར་འདི་གསུངས་སོ། །རྗེ་བླ་མའི་ཞབས་དྲུང་སྡོད་པའི་ཚེ། ཐུགས་རྗེའི་བཀའ་དྲིན་བྱིན་བརླབ་མཁར། །ད་འཇིགས་ཀྱིས་དོགས་སྙམ་བདག་ལ་མེད། །ངས་གྲང་གིས་དོགས་ནས་གོས་ཤིག་བཙལ། །གོས་དེ་ནི་གཏུམ་མོ་ལྷུན་གྲུབ་གོས། །ད་གྲང་གིས་དོགས་སྙམ་བདག་ལ་མེད། ངས་དབུལ་གྱི་དོགས་ནས་ནོར་ཞིག་བཙལ། །ནོར་དེ་ནི་འཕགས་པའི་ནོར་མཆོག་བདུན། །ད་དབུལ་གྱིས་དོགས་སྙམ་བདག་ལ་མེད། །ངས་ལྟོགས་ཀྱིས་དོགས་ནས་ཟས་ཤིག་བཙལ། །ཟས་དེ་ནི་ཆོས་ཉིད་ཏིང་འཛིན་ཟས། །ད་ལྟོགས་ཀྱིས་དོགས་སྙམ་བདག་ལ་མེད། །ངས་སྐོམ་གྱི་དོགས་ནས་ཧུབ་ཅིག་བཙལ། །སྐོམ་དེ་ན་དྲན་ཤེས་བདུད་རྩི་ཆང༌། །ད་སྐོམ་གྱི་དོགས་སྙམ་བདག་ལ་མེད། །ངས་སྐྱོ་ཡི་དོགས་ནས་གྲོགས་ཤིག་བཙལ།

གྲོགས་དེ་ནི་བདེ་སྟོང་སྒྱུ་མའི་གྲོགས། །ད་སྐྱོ་ཡི་དོགས་སྙམ་བདག་ལ་མེད། །ངས་ནོར་ཡི་དོགས་ནས་ལམ་ཞིག་བཙལ། །ལམ་དེ་ནི་ཟུང་འཇུག་ཡངས་པའི་ལམ། །ད་ནོར་གྱིས་དོགས་སྙམ་བདག་ལ་མེད། །སྒོས་འདོད་དགུ་ཚང་བའི་རྣལ་འབྱོར་པ། །གནས་གང་དུ་བསྡད་ཀྱང་སྐྱིད་པར་འདུག །སྟག་ཚང་དཔལ་གྲོ་སེང་གེའི་ཕུག །སྟག་མོའི་ངར་སྐད་སྐྱི་ཤ་ཚ། །དེས་དབང་མེད་དུ་སྐུ་མཚམས་བསྡམས་སུ་བཅུག །སྟག་ཕྲུག་གི་ཙི་ཚོས་སྙིང་རྗེ་སྐྱེས། །དེས་དབང་མེད་བྱང་ཆུབ་བསྒྲུབ་ཏུ་བཅུག །སྤྲེའུ་ཡི་སྐྱལ་སྒྲས་ཞེ་བ་གཅུ། །དེས་དབང་མེད་དུ་སྐྱོ་ཤས་སྐྱེ་རུ་བཅུག །སྤྲེལ་ཕྲུག་གི་མྱ་སྒྲས་རྒོད་སྙིང་འདོད། །དེས་དབང་མེད་དུ་སེམས་བསྐྱེད་བསྒོམ་དུ་བཅུག །ཁུ་བྱུག་གི་ངག་སྙན་ཡིད་རྩ་གཡོ། །དེས་དབང་མེད་དུ་མཆི་མ་འཆོར་དུ་བཅུག །ལྕོ་གའི་འགྱུར་སྐད་རྣ་བར་སྙན། དེས་དབང་མེད་དུ་སྣང་བ་སྐྱིད་དུ་བྱུང༌། བྱ་རིགས་ཀྱི་སྐད་རིགས་སྣ་ཚོགས་ཀྱི། །རྣལ་འབྱོར་གྱི་འདུག་རོགས་སེམས་ལ་ཕན། །གནས་འདི་འདྲར་བསྡད་ན་ངང་གིས་སྐྱིད། །རོགས་གཅིག་ཀྱང་མེད་ན་དེ་བས་སྐྱིད། །རྣལ་འབྱོར་སྐྱིད་པའི་ཉམས་དབྱངས་འདིས། །འགྲོ་བའི་སྡུག་བསྔལ་སེལ་བར་ཤོག །ཅེས་གསུངས་པས། དེར་འོང་པའི་རས་པ་རྣམས་ཀྱང་སྐྱོ་ཤས་བཟང་པོ་སྐྱེས་ནས་དགེ་སྦྱོར་ལ་བརྩོན་ཏིང་ངེར་སོང་ནས་དཔོན་སློབ་རྣམས་ཐུགས་དམ་འཕེལ་བར་བྱུང་ངོ༌། །དེ་ཐམས་ཅད་དཔལ་གྲོ་སྟག་ཚང་གི་སྐོར་རོ།། །།དེ་ནས་བདུན་པ་སྣང་བ་མཐུན་རྐྱེན་དུ་ཤར་བའི་ཡོན་ཏན་ནི། ལམ་མི་བདེ་བ་ཆུ་སྒྲ་ཆེ་བ། མཐུན་འཇུག་དཀའ་བའི་གནས་བྲག་གསེབ་ཅིག་ཏུ་བྱོན་སོང་བ་དང༌། འདི་མི་བདེ་བར་འདུག་ཞུས་པས། འདི་ཤིན་ཏུ་བདེ་བཙན་དྲོ་སྐྱིད་ཕུག་ཉི་མ་རྫོང་བྱ་བ་ཡིན་གསུང་ནས་གནས་ལ་བསྟོད་པའི་མགུར་འདི་གསུངས་སོ། །ཨེ་མ་རི་ཁྲོད་ནགས་ཀྱི་གསེབ། །བྲག་དཀར་སྐྱིད་ཕུག་ཉི་མ་རྫོང༌། །བཙན་ལ་བག་ཡངས་ཤེས་པ་བདེ། །ཉམས་རྒྱུད་ལ་སྐྱེ་བའི་དབེན་ས་འདིར། །རིག་པ་དྭངས་ཤིང་ཤེས་པ་བདེ། །རྒྱུ་འགྲུལ་མེད་པས་སྣང་བ་བདེ། །མེ་ཤིང་འཛོམས་པས་ངང་གི་བདེ། །ཁ་སྐད་མི་ཚོར་ཆགས་སྡང་ཟད། །རི་བྲག་དཔའ་བོ་མཁའ་འགྲོ་འདྲ། །རྒྱབ་རི་ལྷ་ཡི་ཕོ་བྲང་འདྲ། །མདུན་རི་མ་ཡི་པང་དང་འདྲ། །གཡས་རི་རྒྱལ་མཚན་འཕྱར་བ་འདྲ། །གཡོན་རི་པད་མ་བྱེ་བ་འདྲ། །ཤིང་ལོ་མཆོད་པའི་ལྷ་མོ་འདྲ། །ཤིང་ཐོག་རྩི་བཅུད་འབྲས་བུ་འདྲ། །ཆུ་དང་ཆུ་ཕྲན་ཁྲུས་བུམ་འདྲ།

སྟག་དང་གཅན་གཟན་སྒོ་ཁྱི་འདྲ། བྱ་དང་རི་དྭགས་ནོར་ཕྱུགས་འདྲ། །སྤྲ་དང་སྤྲེའུ་ཁྱིམ་མཚེས་འདྲ། །ན་བུན་འཇའ་ཚོན་རྨ་གཡང་འདྲ། །སྦྲང་ཆར་ཟིམ་བུ་མཆོད་སྤྲིན་འདྲ། སྤངས་དང་མེ་ཏོག་མཎྜལ་འདྲ། འདི་ལྟ་བུ་ཡི་དབེན་གནས་འདིར། །ལྷ་ཡི་ཡོག་ཤིང་བླ་མས་བྱིན། །མཁའ་འགྲོ་མཉེས་ཤིང་ཡི་དམ་འཁོར། །ཆོས་རང་དབང་མེད་པར་ཤུགས་ལས་འབྱུང༌། །སྡིག་རང་དབང་མེད་པར་ངང་གིས་འདག །སླད་ནས་བྱང་ཆུབ་སྒྲུབ་པ་རྣམས། །གནས་འདི་འདྲ་བསྟེན་ཅིང་ཡེངས་མེད་སྒོམ། །བུ་འདིར་བཞུགས་རས་པ་བུ་སློབ་རྣམས། ཉམས་དགའ་བར་ཨེ་འདུག་ལྟོས་དང་གསལ། །ཞེས་གསུངས་པས་སྣང་བ་དགའ་ལྷག་ལྷག་པའི་ཉམས་བཟང་པོ་སློབ་མ་རྣམས་ལ་སྐྱེས་སོ། །དེ་ནས་བསྒོམ་ཞིང་ཡོད་པ་ལ་ཡོན་བདག་གཤེན་རྡོར་མོས་འགོས་བྱས་པའི་བན་སྐྱེས་མང་པོ་ཞིག་བརྒྱགས་དུམ་པ་རེ་ཁུར་ནས་མཇལ་དུ་བྱུང་སྟེ་ཁོང་རྣམས་ན་རེ། བླ་མ་ལགས། དགོན་པ་ཐག་རིང་ཞིང་མཐུན་རྐྱེན་ཡང་དཀོན་པས་སྙེན་ནམ་གྱི་རི་ཕུག་ལ་བཞུགས་ནས་ཉེ་གནས་རེ་ཡང་འཇོག་པ་དང༌། རས་པ་དཔོན་སློབ་འཚོ་བས་མ་བཀྲེས་པ་མཛད་པར་ཞུ་ཞུས་པས་ཡང་མགུར་འདི་གསུངས་སོ། །བླ་མ་མི་བསྐྱོད་ཀྱི་ངོ་བོ་རྡོ་རྗེ་འཆང༌། སྤྲང་པོས་རི་ཁྲོད་ཟིན་པར་ཐུགས་རྗེས་བཟུང༌། །འདིར་བཞུགས་ཀྱི་ཡོན་བདག་དད་པ་ཅན། །ཐག་རིང་པོ་ནས་ཡང་ཡང་བྱོན་པ་ལ། །གདབ་ལེན་གླུ་ཡིས་འཇལ་བ་དེ། །ཁྲམ་གཏམ་གྱི་མགོ་གཡོགས་མ་ལགས་ཏེ། །ཉམས་སྣང་བ་མཐུན་པའི་སྐྱིད་སྐྱིད་ཡིན། །ཚིག་སྙན་པའི་མན་ངག་བཤད་པ་དེ། །བཅོས་མའི་ཁ་རྒན་མ་ཡིན་ཏེ། །སེམས་ལ་ཨེ་ཕན་སྙིང་གཏམ་ཡིན། །གནས་ཆུ་ཤིང་འཛོམས་པའི་དགོན་པ་དེར། །འཁོར་ཉེ་གནས་ཟེར་བ་རྫུན་དུ་གདའ། །ཟ་རོགས་ངན་པ་དགོས་རྒྱུ་ཆུང༌། །ཉེ་གནས་ཤེས་རབ་རལ་ཁས་བྱེད། །གཅིག་པུར་རི་ལ་སྡོད་པ་ལ། །ནོར་ཟང་ཟིང་ཟེར་བ་རྫུན་དུ་གདའ། །དགྲ་བོའི་གཡབ་མོ་དགོས་རྒྱུ་ཆུང༌། ཆོག་ཤེས་ཀྱི་ཕྱུག་ལ་ཟད་པ་མེད། །ལྷུན་གྲུབ་གཏུམ་མོ་སྦར་ཙ་ན། །གོས་སློག་ཟེར་བ་རྫུན་དུ་གདའ། །ཁྲེས་ལོག་ཁུར་པོས་དགོས་རྒྱུ་ཆུང༌། །བདེ་སྟོང་རང་འོད་ཤིན་ཏུ་དྲོ།

རིན་ཆེན་སེམས་ཀྱི་གཏེར་རྙེད་ཙ། །ལས་སོ་ནམ་ཟེར་བ་རྫུན་དུ་གདའ། བྲལ་བྲེལ་གཡེང་བས་དགོས་རྒྱུ་ཆུང༌། །ཉམས་གསལ་སྟོང་རིག་པ་ཟད་རྒྱུ་མེད། །རང་རིག་འོད་གསལ་རྟོགས་ཙམ་ན། །ཁ་བརྡ་སྐམ་པོ་རྫུན་དུ་གདའ། །ཁས་ལེན་གྲུབ་མཐའ་དགོས་རྒྱུ་ཆུང༌། །སྟོང་ཉིད་ཆོ་འཕྲུལ་རང་དབང་ཆེ། །རང་བྱུང་ཆོས་ཉིད་ཤར་ཙམ་ན། །དམིགས་བཅས་བསྒོམ་པ་རྫུན་དུ་གདའ། །སྡུག་བཙིར་སེམས་འཛིན་དགོས་རྒྱུ་ཆུང༌། །གསལ་སྟོང་རྟེན་འབྲེལ་རང་དབང་ཆེ། །རྩོལ་མེད་ཤུགས་འབྱུང་ཤར་ཙམ་ན། །བཅོས་མའི་ཚུལ་འཆོས་རྫུན་དུ་གདའ། ལྷག་པའི་སྤྱོད་པ་དགོས་རྒྱུ་ཆུང༌། །རང་བྱུང་རང་གྲོལ་རང་དབང་ཆེ། །སྐྱེས་མེད་སྤྲོས་བྲལ་གོ་ཙམ་ན། །སྒྲ་ཚད་སྒྲོགས་གླེང་རྫུན་དུ་གདའ། །ཐ་སྙད་བསླབ་པ་དགོས་རྒྱུ་ཆུང༌། །འགག་མེད་རང་རྩལ་རང་དབང་ཆེ། །གང་ཤར་ཆོས་ཉིད་དཀྱིལ་འཁོར་ལ། །འཁོར་འདས་བཟང་ངན་རྫུན་དུ་གདའ། །བློས་བྱས་འབྲས་བུ་དགོས་རྒྱུ་ཆུང༌། དབེན་པའི་རང་གྲུབ་རང་དབང་ཆེ། །མོས་གུས་སེམས་ལ་ཐོབ་ཙམ་ན། །ངོ་སྲུང་ཞབས་ཏོག་རྫུན་དུ་གདའ། །ངས་བྱས་འབུལ་བ་དགོས་རྒྱུ་ཆུང༌། །སེམས་མཐུན་སྣང་བ་རང་དབང་ཆེ། །ལམ་ནོར་ས་མེད་པའི་རྣལ་འབྱོར་ལ། །སྐྱིད་ཇ་ཆང་གཉིས་ཀྱི་ཐབ་ཁ་མེད། །ཟས་ཤ་ཐུད་གཉིས་ཀྱི་མགྲོན་ཟས་མེད། །ཁྱེད་ཡོན་བདག་གཉིས་པོའི་ནོར་ཟས་མེད། །མ་ཇོ་མོ་དགའ་བའི་སྐྱེ་གཟུགས་མེད། །འཁོར་སློབ་མ་དགའ་བའི་གཡེང་བ་མེད། །མི་ཐམས་ཅད་དགའ་བའི་ཕོ་རྒོད་མེད། སྤྲང་བློ་ཕུག་བཅུག་པའི་རྣལ་འབྱོར་ལ། །གཅིག་ཀྱང་མེད་པས་ཕུན་སུམ་ཚོགས། །གླུ་བདེ་སྐྱིད་སྤྲོས་དགའ་ལེན་པ་དེ། །ཉམས་སྣང་བ་སྐྱོ་ཤས་ཆེ་བའི་དོན། །ཁྱེད་འདིར་བཞུགས་ཡོན་བདག་བུ་སློབ་རྣམས། །ཉམས་སྐྱིད་པའི་སྨོན་ལམ་མང་པོ་ཐོབ། །ཅེས་གསུངས་པས་ཡོན་བདག་རྣམས་དད་སྟེ། སྲོག་གཅོད་པ་སྤངས་པར་ཁས་བླངས་ཞིང༌། ཁོང་རྣམས་དགེ་བསྙེན་བྱས་ཏེ་མ་ཎིའི་ལུང་ཞུས་ཤིང༌།

ཁ་མ་ཎི་དང་མ་བྲལ། ལག་འཕྲེང་བ་དང་མ་བྲལ་བར་བྱུང་ངོ༌། །དེར་ཁོང་རྣམས་ན་རེ། བླ་མ་གཅིག་པུ་རང་ལ་མཉེས་པར་འདུག །ངེད་གྲོང་པའི་ལས་དར་བྱ་བ་ཐེབ་རེ་ཨེ་དྲན་ལགས་ཞུས་པས། དེ་ཆེན་པོ་མི་དྲན། དྲན་ན་གང་ཟུག་གསུང་ནས་མགུར་འདི་གསུངས་སོ། །རྗེ་བླ་མ་རྣམས་ལ་གསོལ་བ་འདེབས། །སྤྲང་རི་ཁྲོད་ཟིན་པར་བྱིན་གྱིས་རློབས། །ངས་གནས་མི་མེད་གཅིག་པུར་བསྒོམ་བསྒོམ་ནས། །གྲོང་པའི་གཡེང་བ་བརྗེད་ནས་ཐལ། ངས་ན་མེད་སྡུག་སྒུར་བྱས་བྱས་ནས། །སྐྱིད་འདོད་ཀྱི་དགའ་བ་བརྗེད་ནས་ཐལ། །དུག་པོ་རས་གོས་གོན་གོན་ནས། འཕྱོར་རང་མཐོང་ངང་གིས་བརྗེད་ནས་ཐལ། །སྤྲང་བེར་གྱི་མགོ་བོ་བཟུང་བཟུང་ནས། །རིས་ལུག་གི་སྐྱོང་བྲན་བརྗེད་ནས་ཐལ། །ངས་མེ་ལྕགས་རྣོན་པོ་བཟུང་བཟུང་ནས། །ཁྱིམ་མཚེས་ངང་གིས་བརྗེད་ནས་ཐལ། །གཉོམ་ཆུང་འདུག་ཚུལ་མཁས་མཁས་ནས། །མི་ཆེན་གྱི་ངོ་སྲུང་བརྗེད་ནས་ཐལ། །ཚེ་ཕྱི་མའི་བདེ་སྐྱིད་བསམ་བསམ་ནས། །ཚེ་འདི་ཡི་བདེ་སྐྱིད་བརྗེད་ནས་ཐལ། །ནམ་འཆིའི་སྣང་བ་འཕྲོས་འཕྲོས་ནས། །ཞག་དང་ཟ་མ་བརྗེད་ནས་ཐལ། །ཨེ་འཆི་ལ་སྙིང་རུས་བྱས་བྱས་ནས། །ལོ་དང་ཟླ་བ་བརྗེད་ནས་ཐལ། །འཆི་དུས་ཅི་འོང་བསམ་བསམ་ནས། །ཚེ་འདིར་ཅི་འོང་བརྗེད་ནས་ཐལ། །ལར་ཚེ་འདིའི་བྱ་བཞག་རླུང་ལ་འཕྱར། །དུས་གཏན་དུ་སྐྱིད་པ་ཞེ་ལ་བཞག །འཆི་བ་མྱུར་དུ་ནམ་འོང་བསམ། འཆི་བ་བཙན་ཐབས་སུ་འགྲོ་བ་ཨེ་འགྲུབ་བསམ། །ཁྱེད་འདིར་བཞུགས་ཀྱི་ཡོན་བདག་བུ་སློབ་རྣམས། །འཆི་བ་འདི་བཞིན་སོམ་ལ་ལྷ་ཆོས་མཛོད། །ཚེ་ལ་སྡོད་ལོང་མེད་པས་མྱུར་དུ་སྒྲུབས། །ཅེས་གསུངས་པས། ཡོན་བདག་དེ་རྣམས་སྐྱོ་ཤས་ཆེན་པོ་སྐྱེས་ཏེ་ཆོས་དང་དགེ་བ་ལ་རང་གཞན་བསྐུལ་ནུས་པའི་དད་པ་ཅན་བྱུང་ནས་བྲིན་དང་སྙེ་ནམ་དུ་རྗེ་བཙུན་གྱི་སྙན་པ་བརྗོད་ནས། ཡུལ་མི་ཚོ་ཡང་དགེ་བ་ལ་བརྩོན་ཞིང༌། རྗེ་བཙུན་གྱི་མཛད་སྤྱོད་ལ་ཉན་པས་མི་ཐམས་ཅད་སྣང་བ་དགའ་བའི་བདེ་སྐྱིད་དཔག་ཏུ་མེད་པ་ལ་འཇུག་ནུས་པ་འབྱུང་ངོ༌། །དེ་ཐམས་ཅད་སྐྱིད་ཕུག་ཉི་མ་རྫོང་གི་སྐོར་རོ།། །།ན་མོ་གུ་རུ།

རྗེ་བཙུན་ཆེན་པོ་བྲག་སྐྱ་རྡོ་རྗེ་རྫོང་ན་བཞུགས་པའི་དུས་སུ་རི་བོང་ཞིག་གིས་ཝ་ཞིག་བཞོན་ནས། ཙི་སྤྱང་གིས་མདའ་གཞུ་ཐོགས། རི་ཤོ་ཁོག་མའི་ཕུབ་ཁུར་ནས རྗེ་བཙུན་གྱི་མདུན་དུ་ཕར་རྒྱུག་ཚུར་རྒྱུག་བྱེད་པ་དེ་གཟིགས་ནས་མགུར་འདི་གསུངས་སོ། །ང་ཕ་ལ་བུ་སྐྱེས་གྱད་ཀྱི་རིགས། །སྡར་ཝ་དོམ་ཕྱོང་ངེ་འབྲོས་མ་མྱོང༌། །ང་ཕ་མྱེས་ཀྱི་ཚ་བོ་སྟག་སླག་ཅན། །སྡང་དགྲ་ལ་སྟ་ཟུར་ཤོར་མ་མྱོང༌། །ང་གཅན་གཟན་རྒྱལ་པོ་སེང་གེའི་རིགས། །མཐོ་གངས་དཀར་མིན་པ་སྡོད་མ་མྱོང༌། །ལྕགས་ཀྱི་གར་བུ་རྡོས་མི་ཤིགས། །ལྕགས་ཀྱི་གར་བུ་རྡོས་ཆོག་ན། །ལྕགས་ཞུན་ཐར་བྱས་པ་དོན་རེ་ཆུང༌། །སེང་གེ་དཀར་མོ་ཉམས་མི་ང༌། །སེང་གེ་དཀར་མོ་ཉམས་ང་ན། །སེང་རྩལ་གསུམ་རྫོགས་པ་དོན་རེ་ཆུང༌། །བྱ་རྒྱལ་རྒོད་པོ་གཡང་མི་ཟ། །བྱ་རྒྱལ་རྒོད་པོ་གཡང་ཟ་ན། །རྒོད་གཤོག་དྲུག་རྒྱས་པ་དོན་རེ་ཆུང༌། །ང་མི་ལ་རས་པ་འདྲེས་མི་འཇིགས། །མི་ལ་རས་པ་འདྲེས་འཇིགས་ན། །སེམས་སྟོང་ཉིད་བསྒོམ་པ་དོན་རེ་ཆུང༌། །ཝ་ད་རུང་རྒྱུག་དང་མཚར་ཡང་ཆེ། །ཝ་མོའི་རྟ་ཕོ་བང་ཡང་མགྱོགས། །རི་བོང་གི་མི་ཕོ་རྩལ་རེ་ཆེ། །ཙི་སྤྱང་གི་མདའ་གཞུ་ཁ་རེ་ཚ། །རི་ཤྭའི་ཕུབ་ཆུང་གོ་རེ་བཙན། །ཨ་ན་རེ་མཚར་ལ་དགོད་རེ་བྲོ། །ཞེས་གསུངས་པས་ཝ་མོའི་རྟ་ཁ་ཡར་བསྒྱུར་ནས་མི་རྒྱུག་ཁྱོད་མི་སྐྲག་པར་འདུག་ཟེར་ཏེ་ཡར་ནས་སོང་ངོ༌། །དེ་ནས་བདེ་བའི་མགུར་གསུངས་པ། འདུ་འཛི་མེད་པའི་དབེན་གནས་བདེ། ན་ཚ་མེད་པའི་སྒྱུ་ལུས་བདེ། །རྣམ་རྟོག་འཇམས་པའི་ཁ་ཟས་བདེ། །སེམས་ལ་འོད་གསལ་ཤར་བས་བདེ། །ཞེན་ཆགས་མེད་པའི་འགྲོ་འདུག་བདེ། །རླུང་གི་འགྲོ་འོང་མེད་ན་བདེ། །བདེ་ཆེན་ལུས་ལ་རྒྱས་ན་བདེ། །ལྟ་བ་གཉིས་མེད་རྟོགས་ན་བདེ། །ཞེས་གསུངས། ཕྱག་ནི་གཉིས་མེད་ཡེ་ཤེས་ཏེ། །རྒྱ་ནི་འཁོར་བའི་སྐྱོན་མ་གོས། །ཆེན་པོ་ཟུང་དུ་འཇུག་པ་སྟེ། དེ་རྟོགས་ཕྱག་རྒྱ་ཆེན་པོ་ཡིན། །ཞེས་གསུངས་སོ། །དེ་ཐམས་ཅད་བྲག་སྐྱ་རྡོ་རྗེ་རྫོང་གི་སྐོར་རོ།། །།དེ་ནས་རྗེ་བཙུན་གྱིས་བུ་སློབ་རྣམས་ལ།

གནས་གཅིག་ཏུ་རང་ལོ་བར་གནས་འབྱམས་པས། རྣལ་འབྱོར་པའི་རྒྱུ་བ་དང༌། བརྩོན་འགྲུས་ཀྱང་འབྱམས་འགྲོ་བ་དང་ལིང་པའི་བྲག་ལ་བསྒོམ་དུ་འགྲོ་གསུངས་པ་ལ། སློབ་མ་རྣམས་ངེད་ཚོ་ཡང་འགྲོ་ཞུས་པས། མི་མང་པོ་སོང་བས་མི་དགའ། ང་ལ་ཁམས་འདུས་ཐེབས་གསུམ་འོང་བ་ལ། ཁམས་འདུས་དང་པོ་ལ་ཕྱི་ཆུ་བཟང་དང༌། བྲག་དམར་མཆོང་གླིང་དུ་འོང་བས། ད་ཡང་རི་ཁྲོད་གཉེན་པོ་ཞིག་ཏུ་འདུས་འོང་ནས་མི་དགའ་གསུངས་ནས། སློབ་མ་རྣམས་ལིང་བའི་ལུང་པ་ཞིག་ཏུ་བསྒོམ་བཅུག་ནས། ཁོང་རང་ལིང་བའི་བྲག་གསེབ་ཏུ་བསྒོམ་ཞིང་བཞུགས་པ་ལ། ནུབ་ཅིག་ཡིད་ལ་མེད་པར་ནམ་སྲོད་ཡོལ་ཙམ་ལ་བྲག་གི་སེར་ག་ནས་བཤུད་པ་ཅིག་ཙེ་རེ་རེ་བྱུང་བས། རྗེ་བཙུན་གྱིས་གཟིགས་ཙ། བྲག་གིས་ལོགས་ལ་འོད་དམར་པོ་ཁྱུག་ཁྱུག་བྱུང་བས། ལེགས་པར་གཟིགས་པ་ལ་འོད་དེའི་སྣ་ལ་མི་དམར་པོ་གཅིག་གླ་བ་ལ་ཞོན་ནས་བུད་མེད་གཅིག་གིས་སྣ་ཁྲིད་དེ་རྗེ་བཙུན་གྱི་གཡོན་སྐོར་དུ་ཀོ་རོ་རོ། ཐམས་ཅད་མགྱོགས་པར་ཤོག་ཟེར་ཞིང་མང་པོ་ཡོད་པའི་བརྡའ་བྱེད་ཅིང་འདུག་པ་ལ། རྗེ་བཙུན་གྱིས་འདི་བྲག་སྲིན་མོའི་ཆོ་འཕྲུལ་རེད་དགོངས་ནས་མགུར་འདི་གསུངས་སོ། །མི་ང་བར་ཆོད་ཐོ་འཚམས་པ། །མི་སྡུག་སྤྲུལ་པའི་གཟུགས་བརྙན་ཅན། །ཁྱོད་ལིང་བ་བྲག་གི་བྲག་སྲིན་མོ། །ལས་ངན་འདྲེ་མོ་མ་ཡིན་ནམ། །གླུ་སྙན་པའི་འགྱུར་ཁུག་ངས་མི་ཤེས། །ངག་བདེན་པའི་ཚིག་འདིར་ཁྱོད་ཀྱང་ཉོན། །ཡ་ཀི་དགུང་སྔོན་གྱི་དཀྱིལ་ཤེད་ན། །ཉི་ཟླ་ཟུང་གཅིག་གཡང་ཆགས་པ། །དེ་ངོ་མཚར་ལྷ་ཡི་གཞལ་ཡས་ཁང༌། །འོད་ཟེར་སྐྱེ་འགྲོའི་དཔལ་དུ་ཤར། ལས་སུ་གླིང་བཞིའི་མུན་པ་སེལ། །གཟའ་ཁྱབ་འཇུག་དགྲ་རུ་མ་ལྡང་ཞིག །ཁྱབ་འཇུག་འདྲེ་རུ་མ་གནོད་ཅིག །ཤར་རྩེ་མཐོ་ཤེལ་གྱི་གངས་རི་ལ། །སེང་ལྕམ་དཀར་མོའི་གཡང་ཆགས་པ། །དེ་བྱོལ་སོང་ཀུན་གྱི་རྒྱལ་པོ་ཡིན། །ཆེ་རྟགས་སུ་གོད་ཀྱི་ཤ་མི་ཟ། །ཁོང་གངས་དཀར་གྱི་ཟུར་ཁ་འགྲིམ་པ་ལ། །བུ་ཡུག་དགྲ་རུ་མ་ལྡང་ཞིག

།བུ་ཡུག་འདྲེ་རུ་མ་གནོད་ཅིག །ལྷོ་ནགས་མའི་གསེབ་ཀྱི་ལྡིང་ཁང་ན། །རྒྱ་སྟག་ཁྲ་བོའི་གཡང་ཆགས་པ། དེ་གཅན་གཟན་རྣམས་ཀྱི་གྱད་པ་ཡིན། དཔའ་རྟགས་སུ་རང་གི་སྲོག་མི་འཕང༌། །ཁོང་དོགས་མོའི་ས་འཕྲང་འགྲིམ་པ་ལ། །ཁྱོད་ས་མདའ་དགྲ་རུ་མ་ལྡང་ཞིག །ས་མདའ་འདྲེ་རུ་མ་གནོད་ཅིག །ནུབ་མ་སང་གཡུ་མཚོ་མེར་བ་ལ། །འགྱུར་མོ་ཉ་ཡི་གཡང་ཆགས་པ། །དེ་འབྱུང་བ་ཆུ་ཡི་གར་མཁན་ཡིན། །ཡ་མཚན་གསེར་མིག་འཁྱིལ་བ་ཡོད། །ཁོང་འདོད་ཡོན་ཟས་ཀྱི་འབྲངས་པ་ལ། །ལྕགས་ཀྱུ་དགྲ་རུ་མ་ལྡང་ཞིག །ལྕགས་ཀྱུ་འདྲེ་རུ་ལ་གནོད་ཅིག །བྱང་ལིང་བའི་བྲག་དམར་བསམ་ཡས་ན། །བྱ་རྒྱལ་རྒོད་པོའི་གཡང་ཆགས་པ། །དེ་འདབ་ཆགས་བྱ་ཡི་དྲང་སྲོང་ཡིན། །ཁོང་ངོ་མཚར་གཞན་གྱི་སྲོག་མི་གཅོད། །ཁོང་རི་གསུམ་རྩེ་ལ་གཟན་འཚོལ་བ། །ཁྱོད་མགུལ་རྙི་དགྲ་རུ་མ་ལྡང་ཞིག །མགུལ་རྙི་འདྲེ་རུ་མ་གནོད་ཅིག །བྲག་རྒོད་ཚང་ཅན་གྱི་ལིང་བ་འདིར། །ང་མི་ལ་རས་པའི་གཡང་ཆགས་པ། །རྒྱུ་བྱང་ཆུབ་མཆོག་ཏུ་སེམས་བསྐྱེད་ནས། །ཚེ་གཅིག་ལུས་གཅིག་འདི་ཉིད་ལ། །རྩེ་གཅིག་སངས་རྒྱས་བསྒྲུབ་པ་ལ། །ཁྱོད་བྲག་སྲིན་མོ་དགྲ་རུ་མ་ལྡང་ཞིག །བྲག་སྲིན་མོ་འདྲེ་རུ་མ་གནོད་ཅིག །གླུ་ངོ་མཚར་དཔེ་ལྔ་དོན་དང་དྲུག །ཚིག་སྙན་དངགས་མདོ་ལུང་གསེར་ཐག་ཅན། །དོན་མཇལ་བར་གདའམ་བྲག་སྲིན་མོ། །ལས་བསགས་ཤིང་ལྗི་བ་སྡིག་པ་ཡིན། །ཁྱོད་སྡིག་ལ་ནན་ཏན་མ་ཆེ་བར། །ངན་སེམས་གདུབ་རྩུབ་ཞི་བར་མཛོད། །ཁྱོད་མ་གནོད་མ་གནོད་འདྲེ་མོ་ངན། མི་ང་ལ་མ་གནོད་ཕར་ལོག་ཅིག །ཅེས་གསུངས་པས། མི་དེས་རྗེ་བཙུན་ལ་གྲུ་ཙོག་ཅིག་བརྒྱབ་ནས་གར་སོང་ཡང་ཆ་མེད། བུད་མེད་དེ་ཁྱི་མོ་དམར་མོ་ཞིག་ཏུ་སྤྲུལ་ནས་རྗེ་བཙུན་གྱི་ཞབས་གཡས་པའི་མཐེའུ་ཆུང་ལ་འཇུས་ནས་བྱུང་བ་ལ། རྗེ་བཙུན་གྱིས་བྲག་སྲིན་མོ་ཁྱོད་སྙིང་རེ་རྗེ་ཨང་གསུངས་ནས། མགུར་ཚིགས་བཞི་མ་འདི་གསུངས་སོ། །ཨ་ཙ་མ་འབྱུང་པོ་སྙིང་རེ་རྗེ། །ལས་རེ་ངན་གདུབ་རྩུབ་ཀྱི་བསམ་པ་ལ། །ཞེ་རེ་འགྱོད་སྡིག་པའི་རྣམ་སྨིན་ལ། །བསམ་ཞིང་སྙིང་རླུང་འཁྲུགས་པའི་རྒྱུ། །ང་སྟོང་ཉིད་འབྱོངས་པའི་རྣལ་འབྱོར་ལ། །འདྲེ་ཁྱོད་ཀྱིས་གནོད་པ་མི་སྲིད་དེ།

སེམས་ཅན་ལ་གནོད་པས་སྡིག་པ་ཆེ། །ལར་ཐམས་ཅད་སེམས་སུ་མ་ཤེས་ན། རྣམ་རྟོག་འདྲེ་ལ་ཟད་པ་མེད། །སེམས་འདི་སྟོང་པར་མ་ཤེས་ན། །འདྲེ་ལོག་ནས་ཡོད་སྙམ་འཁྲུལ་པ་ཡིན། །གདོན་གནོད་སྦྱིན་ཕ་མར་མ་ཤེས་ན། །རྒྱུད་ངན་པའི་འདྲེ་ལ་ཟད་མཐའ་མེད། །སེམས་སྟོང་ཉིད་བྱང་ཆུབ་ཏུ་མ་གྲོལ་ན། །འདྲེ་བརྡུང་ཞིང་བརྡུང་ཞིང་ཇེ་མང་འགྲོ། །འདྲེ་ཁྱོད་བས་སྣང་སྲིད་དགྲར་ལངས་ཀྱང༌། །འཇིགས་སྣང་གི་ཁུ་འཁྲིགས་དབྱིངས་སུ་ཡལ། །རྫུན་སྣང་གི་ཟོལ་ཟོག་རླུང་ལ་ཤོར། །ང་བྱང་ཆུབ་སེམས་ཀྱི་རྫོང་ནང་ན། །ཐུགས་རྗེའི་འོད་ཟེར་ཕྱོགས་བཅུར་འཕྲོ། །བདག་གཞན་དོན་རྣམས་རྩོལ་མེད་འགྲུབ། །འདྲེ་བྱང་སེམས་བསྐྱེད་ཅིག་ལེགས་པར་སྦྱངས། །སྐལ་པ་བཟང་པོའི་ཆོས་ཤིག་མཛོད། །ཚེ་འདི་བདེ་ཕྱི་མ་ཤིན་ཏུ་སྐྱིད། དུས་རྒྱུན་དུ་བདེ་བས་གོ་བར་གྱིས། །ཞེས་གསུངས་པས། ཞབས་ལ་བཟུང་བ་དེ་ནི་མ་བཏང་བར་གཟུགས་མེད་པའི་སྐད་ལྷང་ལྷང་བ་ཞིག་བར་སྣང་ནས་འདི་སྐད་ལེན་བཏབ། འདྲེ་མོས་ཡི་དྭགས་ཀྱི་ཚིག་དབྱངས་རྟ་ལ་བསྐྱོན་པ་འདི་སྐད་དོ། །ཨེ་མ་སྐལ་ལྡན་རིགས་ཀྱི་བུ། །གཅིག་པུར་སྡོད་པའི་སྙིང་སྟོབས་ཅན། །རི་ཁྲོད་འགྲིམ་པའི་རྣལ་འབྱོར་པ། །དཀའ་བ་སྤྱད་པའི་ངོ་མཚར་ཅན། །མི་ཁྱོད་ཀྱི་གླུ་དབྱངས་རྒྱལ་པོའི་བཀའ། །རྒྱལ་པོའི་བཀའ་དེ་གསེར་ལས་ལྗི། །གསེར་ལས་རག་ཤོག་མཚུངས་སུ་ཆེ། །མཚང་དེ་ལས་སླར་ལོག་མ་ཤེས་ན། །ཁྱོད་སྔོན་ཆད་བཟླས་པ་རྫུན་དུ་ཟད། །དེ་ཡན་ཆད་རྒྱལ་པོའི་ཁྲིམས་ཀྱི་གླུ། །ད་དཔེ་ལ་དྲངས་པའི་ཚིགས་ལན་འཚལ། །ཐུགས་མ་ཡེངས་དར་ཅིག་གསན་པར་ཞུ། །ཡ་ཀི་དགུང་སྔོན་གྱི་དཀྱིལ་ཤེད་ན། །འོད་གསལ་ཉི་ཟླའི་གཡང་ཆགས་པ། །གླིང་བཞིའི་མུན་པ་སེལ་ལོ་སྐད། །ཁོང་སྣང་གསལ་བྱ་ར་མི་གཏོང་ཞིང༌། །དཀྱིལ་འཁོར་འོད་ཀྱིས་མ་བསླུས་ན། །གཟའ་ཁྱབ་མཇུག་དགྲ་རུ་ཅི་ལ་ལྡང༌། །ཁྱབ་མཇུག་འདྲེ་རུ་ཅི་ལ་གནོད། །ཤར་གངས་དཀར་ཤེལ་གྱི་ཟུར་ཤེད་ན། །སེང་ལྕམ་དཀར་མོ་གཡང་ཆགས་པ། །འབྲོང་བྱོལ་སོང་ཁྲིམས་ལ་གནོད་དོ་སྐད། །ཁོང་ཁྲོ་གཏུམ་ང་རྒྱལ་མི་ཆེ་ཞིང༌། །གཡུ་རལ་སྔོན་མོས་མ་བསླུས་ན། །བུ་ཡུག་དགྲ་རུ་ཅི་ལ་ལྡང༌། །བུ་ཡུག་འདྲེ་རུ་ཅི་ལ་གནོད། །ལྷོ་ནགས་མ་གསེབ་ཀྱི་ལྡིང་ཁང་ན། །སྟག་གུ་རི་བཀྲའི་གཡང་ཆགས་པ། །སྤྱིར་སྡེར་ཆགས་ཟིལ་གྱིས་གནོན་ནོ་སྐད། །ཁོང་ཡང་རྩལ་དྲེགས་པས་མི་བརློམ་ཞིང༌། །རི་མོ་འཛུམ་གྱིས་མ་བསླུས་ན། །ས་མདའ་དགྲ་རུ་ཅི་ལ་ལྡང༌། །ས་མདའ་འདྲེ་རུ་ཅི་ལ་གནོད། །ནུབ་མ་སང་གཡུ་མཚོ་མེར་བ་ལ། །འགྱུར་མོ་ལྟོ་དཀར་གཡང་ཆགས་པ། །ལྷ་དྲང་སྲོང་གཟིགས་མོ་ཆེའོ་སྐད། །ཁོང་ཁ་ཟས་དོན་དུ་མི་གཉེར་ཞིང༌། །སྒྱུ་མའི་ལུས་ཀྱིས་མ་བསླུས་ན། །ལྕགས་ཀྱུ་དགྲ་རུ་ཅི་ལ་ལྡང༌། །ལྕགས་ཀྱུ་འདྲེ་རུ་ཅི་ལ་གནོད། །བྱང་ལིང་པའི་བྲག་དམར་བསམ་ཡས་ན། །བྱ་རྒྱལ་རྒོད་པོའི་གཡང་ཆགས་པ། །འདབ་ཆགས་ཟིལ་གྱིས་གནོན་ཏོ་སྐད། །ཁོང་ཤ་ཁྲག་གཟན་དུ་མི་ཟ་ཞིང༌། །གཤོག་དྲུག་ལྡེམ་གྱིས་མ་བསླུས་ན།

མགུལ་རྙི་དགྲ་རུ་ཅི་ལ་ལྡང༌། །མགུལ་རྙི་དགྲ་རུ་ཅི་ལ་གནོད། །བྲག་རྒོད་ཚང་ཅན་གྱི་ལིང་པ་ན། །ཁྱོད་མི་ལ་རས་པའི་གཡང་ཆགས་པ། །འགྲོ་དྲུག་ལམ་སྣ་འདྲེན་ནོ་སྐད། །ཁྱོད་རྣམ་རྟོག་གི་ཉེར་ལེན་མི་མང་ན། །རང་སྣང་བག་ཆགས་མི་འཁྲུལ་ཞིང༌། །རང་སེམས་དགྲ་རུ་མ་ལྡང་ན། །བྲག་སྲིན་མོ་དགྲ་རུ་ཅི་ལ་ལྡང༌། །ང་བྲག་སྲིན་མོ་འདྲེ་རུ་ཅི་ལ་གནོད། །བར་ཆད་བདུད་འདི་སེམས་ལས་བྱུང༌། །སེམས་ཀྱི་དེ་ཉིད་མ་ཤེས་ན། །ཁྱོད་སོང་ཞིག་བྱས་ཀྱང་ང་མི་འགྲོ། །རང་སེམས་སྟོང་པར་མ་རྟོགས་ན། །འདྲེ་ང་ཡི་མི་ཚད་གཞན་ཡང་མང༌། །རང་སེམས་རང་གིས་ངོ་ཤེས་ན། །མི་མཐུན་རྐྱེན་རྣམས་གྲོགས་སུ་འགྱུར། །ང་བྲག་སྲིན་མོ་ཡང་འབངས་སུ་མཆི། ལར་ཁྱོད་ཀྱི་སེམས་ལ་ཁུ་འཁྲིགས་ཡོད། །ད་རུང་ཁུ་འཁྲིགས་བདེན་རྫུན་ལྟོས། །ད་རུང་འཁོར་བའི་རྫུན་ཕུག་གཏིབ། །ད་རུང་སེམས་ཉིད་གཏན་ལ་ཕོབ། །ད་རུང་འཁྲུལ་པའི་ཕུ་ཐག་ཆོད། །ཅེས་ནམ་མཁའ་ནས་བྲག་སྲིན་མོས་དེ་སྐད་བརྗོད་པ་དང༌། རྗེ་བཙུན་ཆེན་པོའི་མོ་ཡི་ཚིག་དེ་ལ་བདེན་པའི་ངེས་ཤེས་དྲག་པོ་སྐྱེས་ཏེ། དེའི་ལན་དུ་མགུར་འདི་གསུངས་སོ། །ཁྱོད་བདེན་ནོ་བདེན་ནོ་འདྲེ་མོ་བདེན། ཚིག་དེ་ལས་བདེན་པ་ཡོད་རེ་ཀན། །ངས་སྔོན་ཆད་རྒྱལ་ཁམས་འགྲིམ་འགྲིམ་ནས། །གླུ་དེ་བས་སྙན་པ་ཚོར་མ་མྱོངས། །མཁས་བཙུན་བརྒྱ་ཡིས་ཞལ་ཕྱེས་ཀྱང༌། །དོན་དེ་བས་ཟབ་པ་ཡོད་རེ་ཤི། །ཕ་བླ་མའི་བཀའ་དྲིན་དངོས་སུ་ཤར། །འདྲེ་ཁྱོད་ཀྱི་ཁ་ནས་ལེགས་བཤད་བྱུང༌། །ལེགས་བཤད་གསེར་གྱི་ཐུར་མ་དེ། །མི་བདག་གི་རྣམ་ཤེས་སྙིང་ལ་བརྒྱབ། །ནད་དངོས་པོར་འཛིན་པའི་སྙིང་རླུང་བཏོན། །མ་རིག་འཁྲུལ་པའི་མུན་པ་བསལ། བློ་པདྨ་དཀར་པོ་ཁ་ཕྱེས་བས། །རང་རིག་གསལ་བའི་སྒྲོན་མེ་སྦར། །དྲན་པའི་ཡེ་ཤེས་ཏུར་རེ་སད། །དྲན་པ་སད་དང་མ་སད་པ། །དགུང་སྔོན་གྱི་དབྱིངས་སུ་ཡར་བལྟས་པས། །ཆོས་ཉིད་སྟོང་པ་ཏུར་རེ་དྲན། །ད་དངོས་པོའི་ཆོས་ལ་ཉམས་ང་མེད། །ཉི་ཟླ་གཉིས་ལ་ཡར་བལྟས་པས། །སེམས་ཉིད་འོད་གསལ་ཏུར་རེ་དྲན། །ད་བྱིང་རྒོད་གཉིས་ལ་ཉམས་ང་མེད། །རི་བོའི་རྩེ་ལ་ཕར་བལྟས་པས། །འགྱུར་མེད་ཏིང་འཛིན་བརྟན་པོར་ཚུགས།

ད་འཕོ་འགྱུར་གཉིས་ལ་ཉམས་ང་མེད། །ཆུ་བོའི་གཞུང་ལ་ཕར་བལྟས་པས། །ཉམས་མྱོང་ཡེ་ཤེས་རྒྱུན་ཆད་མེད། །ད་གློ་བུར་གྱི་རྣམ་རྟོག་ལ་ཉམས་ང་མེད། །འཇའ་ཚོན་རི་མོ་ཕར་བལྟས་པས། །གསལ་སྟོང་ཟུང་འཇུག་དབྱིངས་སུ་འདྲེས། །ད་རྟག་ཆད་གཉིས་ལ་ཉམས་ང་མེད། །མེ་ལོང་གཟུགས་བརྙན་མཐོང་ཙ་ན། །འཛིན་མེད་རང་ཤར་ཏུ་རེ་དྲན། །ད་གཟུང་འཛིན་གཉིས་ལ་ཉམས་ང་མེད། །རང་རིག་སེམས་ལ་ཚུར་བལྟས་ཙ། བུམ་ནང་མར་མེ་ཏ་ལེར་གསལ། །ད་གཏི་མུག་རྨོངས་ལ་ཉམས་ང་མེད། །འདྲེ་ཁྱོད་ཀྱི་ཁ་ནས་ཚིག་ཐོན་པས། །མི་ཁོ་བོའི་ཡིད་ལ་གསལ་ཏེ་ཤར། །ད་བར་ཆད་བགེགས་ལ་ཉམས་ང་མེད། །འདྲེ་མོའི་གླུ་དབྱངས་ཆོས་ཀྱི་སྒྲ། ཐོས་པས་ཁོ་བོ་སྤྲོ་བ་སྐྱེས། །ད་འདྲེ་དང་བདུད་ལ་ཉམས་ང་མེད། །ཨ་མཚར་པོ་གཏམ་སྙན་དབྱིངས་ནས་ཐོས། །བསམ་ཞིང་ཁོ་བོ་ངོ་མཚར་སྐྱེས། །ད་ཐེ་ཚོམ་གཉིས་ལ་ཉམས་ང་མེད། །ཁྱོད་ལེགས་བཤད་འདི་འདྲ་ཤེས་ཤེས་ནས། །སེམས་ཀྱི་དེ་ཉིད་གོ་གོ་ནས། །ལུས་ངན་འདྲེ་མོར་སྐྱེས་པ་ཅིའི་ལེན་ཨང༌། །ལུས་ངག་སྡུག་བསྔལ་བསྒྲུབ་བསྒྲུབ་ནས། །ལས་ངན་གནོད་ཅིང་འཚེ་བར་བྱེད། །དེ་རྒྱུ་འབྲས་ཁྱད་དུ་བསད་པས་ལེན། །ད་ནི་འཁོར་བའི་ཉེས་དམིགས་སྒོམས། །སྡིག་མི་དགེ་བཅུ་པོ་གཏན་སྤོངས་ལ། །ཆོས་དགེ་བ་བཅུ་པོ་དང་དུ་ལོངས། །ང་སེང་གེ་ལྟ་བུར་ཉམས་ང་མེད། །འགྱུར་བ་མེད་པའི་རྣལ་འབྱོར་ལ། །འདྲེ་ཁྱོད་ཀྱི་དོ་ནུབ་ཐོ་འཚམས་པས། །གདོན་གནོད་སྦྱིན་ཤ་ཟ་སྤུན་ལྔ་དང༌། །མིག་བསྒྱུར་སྤྲུལ་པའི་ལྷ་འདྲེ་རྣམས། །རྒྱ་པོ་བྱམས་པའི་སྟོབས་བཞིན་དུ། །སྨོན་ལམ་འབྲེལ་བས་མཚམས་སྦྱར་ནས། །བྱང་ཆུབ་སེམས་དང་ལྡན་གྱུར་ཏེ། །དུས་ཕྱི་མར་ང་ཡི་གདུལ་བྱར་ཤོག །ཅེས་གསུངས་པས། བྲག་སྲིན་མོ་དེས་ཞབས་ལ་འཇུས་པ་དེ་བཏང་ནས་རླུང་དམར་འཚུབ་མ་གཅིག་ཏུ་བྱས་ཏེ། །ཡང་ཚུར་ཇེ་ཉེ་ཇེ་ཉེ་ལ་བཏང་ཡང་སྙན་པའི་གླུ་དབྱངས་ཞུ་བའི་དོན་འགའ་ཞིག་འདི་སྐད་ཅེས་ཟེར་རོ། །ཀྱེ་མ་སྐལ་ལྡན་རྣལ་འབྱོར་པ། །བསོད་ནམས་བསགས་པས་དམ་ཆོས་སྤྱོད། །ངོ་མཚར་གཅིག་པུར་རི་ལ་བཞུགས། །ཐུགས་རྗེས་སྤྱན་རྒྱང་འགྲོ་ལ་གཟིགས། །ང་པདྨ་ཐོད་ཕྲེང་བརྒྱུད་པ་འཛིན། །དམ་ཆོས་ཚིག་གི་འཕྲེང་བ་ཉན། །ཚིག་ཐོས་པ་ཡོད་ཀྱང་ཞེ་ལ་མེད། །ད་ལྟ་རྣལ་འབྱོར་ཚོགས་ཁང་འགྲིམ། །ལས་འཕྲོ་ཅན་རྣམས་དགེ་ལ་བཀོད། །སྐལ་བ་ཅན་རྣམས་དོན་དང་སྤྲད།

སེམས་བཟང་སྣང་བ་དཀར་ལགས་ཀྱང༌། །ལུས་ངན་མ་སོས་ལྟོགས་ཚོར་ཆེ། །ལས་སུ་འཛམ་གླིང་གྲོང་ཁྱེར་ཉུལ། །ཟས་སུ་ཤ་དང་ཁྲག་ལ་དགའ། །མི་ཙམ་པོ་ཕལ་པའི་སེམས་ལ་འཇུག །སྨན་འཕྱོར་མོ་ཀུན་ལ་བསླུ་ཆུ་བླུད། །ཕོ་འཕྱོར་པོ་ཀུན་ལ་མཚལ་རིས་བཏབ། །མིག་གིས་ཀུན་ལ་ལྟད་མོ་བལྟ། །སེམས་ཀྱིས་རྒྱལ་ཁམས་ཞེ་ལ་གནོན། །ལུས་ཀྱིས་ཀུན་ལ་ཡེངས་རྒྱག་བྱས། །གནས་ནི་ལིང་བའི་བྲག་ལ་གནས། །དེ་ཚོ་ང་ཡི་སྤྱོད་འགྲོས་ཡིན། །ཁྱེད་ཀྱི་དྲུང་དུ་ཞུ་བ་ལགས། །ལན་གཅིག་གླུ་རུ་བླངས་པ་ཡིན། །འོ་སྐོལ་མཇལ་བའི་སྤྲོ་དགའ་ཡིན། །ད་ལྟ་མཚར་བའི་ཞུ་དོན་ཡིན། །རྗེ་བཙུན་བཞུགས་པའི་ཞབས་ཏོག་ཡིན། །ང་རང་དད་པའི་གསལ་ཚིག་ཡིན། །གླུ་དྲང་གཏམ་ཕུལ་བས་མཉེས་པར་ཤོག །ཅེས་ཟེར་བས། རྗེ་བཙུན་གྱིས་དམན་མོའི་རིགས་འདི་རྣམས་ཁ་མཁས་ཀྱང་ལག་ལེན་ལ་རེ་བ་མེད་པས། ད་རུང་དྲི་བ་ཞིག་བྱེད་དགོས་དགོང་ནས་མོའི་གླུ་ལན་དུ་མགུར་བཞེངས་པ་འདི་གསུངས་སོ། །འོ་ན་ཉོན་ཅིག་དམན་མོ་ཁྱོད། །སློབ་དཔོན་བཟང་སྟེ་སློབ་མ་ངན། །ལྷ་ཆོས་ཐོས་བསམ་མང་བྱས་ཀྱང༌། །དོན་མ་གོ་ཚིག་གི་འཕྲེང་བ་བཟུང༌། །ཁས་ཡག་ཡག་གཏམ་ཡང་ལག་ལེན་མེད། །ཁྲམ་གཏམ་ཁ་ཡི་སྟོང་བཤད་དེ། །རང་རྒྱུད་དྲི་མ་འདག་མི་སྲིད། །ཁྱོད་སྔོན་གྱི་བག་ཆགས་ངན་པ་དང༌། །འཕྲལ་དུ་ལས་ངན་བསགས་བསགས་པས། །སྡོམ་པ་དམ་ཚིག་ཁས་བླངས་ཉམས། །དེ་ཡི་སྟོབས་ཀྱིས་དམན་མོར་སྐྱེས། །ལུས་སྡུག་བསྔལ་ཤ་ཟའི་གྲོང་ཁྱེར་རྒྱུ། །ངག་མི་བདེན་ངོ་ལྐོག་རྫུན་རྫུན་མང༌། །སེམས་མི་དགེ་འགྲོ་བའི་སྲོག་ལ་གནོད། །ལུས་ངན་པའི་གཟུགས་སུ་སྐྱེས་པ་དེ། །ལས་རྒྱུ་འབྲས་ཁྱད་བསོད་ཆེས་པས་ལན། །ད་འཁོར་བའི་ཉེས་དམིགས་བསམ་ཤེས་ན། །ལས་མི་དགེ་བྱས་ཚད་བཤགས་པ་གྱིས། །དགེ་བ་བསྒྲུབ་པར་ཁ་ཡས་ལོངས། །ང་སེང་གེ་ལྟ་བུར་ཉམས་ང་མེད། །གླང་ཆེན་ལྟ་བུར་ཉམས་ང་མེད། སྨྱོན་པ་ལྟ་བུར་གཟའ་གཏད་མེད། །ང་ཡིས་ཁྱོད་ལ་བདེན་ཚིག་བརྗོད།

ཁྱོད་ཀྱིས་ད་རུང་དྲང་གཏམ་སྨྲོས། །མི་ང་ལ་བར་ཆད་ཐོ་འཚམས་པས། །འདྲེ་ཁྱོད་ཀྱི་གཏན་གྱི་སོ་ནམ་རེད། །སྔོན་གནོད་སྦྱིན་ཤ་ཟ་སྤུན་ལྔ་དང༌། །རྒྱལ་པོ་བྱམས་པའི་སྟོབས་བཞིན་དུ། །ཆོས་སྨོན་ལམ་འབྲེལ་བའི་སྟོབས་བཞག་ནས། །མ་འོངས་དུས་ན་རྗེས་སུ་འཛིན། །དེ་རྟོག་དཔྱོད་མཛོད་ཅིག་དམན་མོ་འཕྲུལ། །ཞེས་གསུངས་པས། བྲག་སྲིན་མོས་དྲང་པོར་གཏམ་བཤད་པའི་དོན་གྱི་གླུ་འདི་ཕུལ་ལོ། །དུས་གསུམ་སངས་རྒྱས་ཀུན་གྱི་གཙོ། །རྡོ་རྗེ་འཆང་ལ་དྲང་སྲོང་ལུས། །ངོ་མཚར་བསྟན་པའི་བདག་པོ་མཛད། །ཡ་མཚན་བྱང་ཆུབ་ཐུགས་བསྐྱེད་བཟང༌། །ངེད་དམན་མོ་མིང་སྲིང་བསོད་ནམས་ཆེ། །ཁྱེད་ཀྱིས་གསུང་ཐོས་གོ་བ་སྐྱེས། །ང་དང་པོར་སློབ་དཔོན་གཉན་གྱིས་བཀས། །དམ་པའི་ལྷ་ཆོས་ཐོས་བསམ་བྱས། །བར་དུ་ལས་འཕྲོ་ངན་ལ་ཞུགས། །ཉོན་མོངས་གདུབ་རྩུབ་བསྲན་བཟོད་མེད། །ཐ་མར་ཆོས་འཁོར་དམན་མོར་སྐྱེས། །འགྲོ་བ་སེམས་ཅན་ཐམས་ཅད་ལ། །ཕན་ཡང་བཏགས་ཏེ་གནོད་ཡང་བསྐྱལ། །དུས་ན་ནིང་སོང་བའི་སྔོན་རོལ་ཏུ། །ལིང་པའི་བྲག་ལ་སྒོམ་ཆེན་ཁྱེད། །བྱོན་ནས་གཅིག་པུར་སྒྲུབ་པ་མཛད། །ང་ཡང་རེས་དགའ་རེས་མ་དགའ། །དགའ་བའི་ཕྱིར་ན་དོ་ནུབ་མཇལ། །མ་དགའི་ཕྱིར་ན་ཞབས་ལ་འཇུས། །དེ་གནོང་བའི་ཕྱིར་ན་རྗེ་ལ་བཤགས། །དུས་ད་ལྟ་དམན་མོའི་གདུག་རྩུབ་ཡང༌། །ཆོས་སྙིང་ནས་བྱེད་ལ་སྡོང་གྲོགས་བྱེད། །མ་འོངས་དུས་ན་བདག་གཞན་རྣམས། །སྐུ་བདེ་ཆེན་འབྱོན་པའི་བསལ་གྲིབ་ཀྱིས། །དུག་ལྔ་ཉིན་མཚན་གདུང་བ་ལ། །ལས་ངན་འདྲེ་མོ་བསྐྱབ་ཏུ་གསོལ། ཁྱོད་ཀྱི་བཀའ་ལ་བརྟེན་ནས་སུ། །འདི་ནས་བཟུང་སྟེ་བྱང་ཆུབ་བར། །གདུག་པའི་བསམ་པ་ཀུན་ཞི་སྟེ། །རྣལ་འབྱོར་སྐྱོང་བའི་སྲུང་མ་བྱེད། །སྒྲུབ་པ་བྱེད་པའི་སྡོང་གྲོགས་བྱེད། །སྒོམ་ཆེན་ཀུན་གྱི་འབངས་མོ་བྱེད། །ཆོས་མཛད་ཀུན་གྱི་ཁ་འཛིན་བྱེད། །དམ་ཚིག་ཅན་གྱི་ལས་གྲོགས་བྱེད། །བསྟན་པ་བསྲུང་ཤིང་ཞབས་ཏོག་བྱེད། །ཅེས་སྨོན་ལམ་བཟང་པོ་བརྗོད་ཅིང༌།

སྒྲུབ་པ་བྱེད་པ་ཐམས་ཅད་ཀྱི་མགོན་བྱེད་ཅིང་གནོད་པ་མི་སྐྱེལ་བར་དམ་བཅས་ཤིང་དད་པར་གྱུར་ཏེ། ཡང་རྗེ་བཙུན་གྱིས་བྲག་སྲིན་མོ་རྗེས་སུ་འཛིན་པའི་མགུར་འདི་གསུངས་སོ། །ང་འཁོར་བ་སྤངས་པའི་བན་དེ་ཡིན། །བླ་མ་དམ་པའི་སྲས་བུ་ཡིན། །གདམ་ངག་རིན་ཆེན་གཏེར་མཛོད་ཡིན། དམ་ཆོས་སྙིང་ནས་སྒྲུབ་པ་ཡིན། །སྟོང་ཉིད་རྟོགས་པའི་རྣལ་འབྱོར་ཡིན། །སེམས་ཅན་རྣམས་ཀྱི་མ་རྒན་ཡིན། །སྙིང་སྟོབས་ཅན་གྱི་དཀའ་ཐུབ་ཡིན། །ཤཱཀྱ་ཐུབ་པའི་སྲོལ་འཛིན་ཡིན། །བྱང་ཆུབ་སེམས་ཀྱི་བདག་ཉིད་ཡིན། །བྱམས་པ་སྔོན་ནས་བསྒོམ་པ་ཡིན། །སྙིང་རྗེས་གདུག་པ་འདུལ་བ་ཡིན། །ལིང་པའི་བྲག་ལ་བྱོན་པ་ཡིན། །ཡེངས་བ་མེད་པར་བསྒོམས་པ་ཡིན། །ཁྱོད་དགའ་བར་སེམས་སམ་དམན་མོ་འཁྲུལ། །དགའ་བར་མ་ཚོར་ཁྱེད་ཅག་ངན། །འདྲེ་ཁྱོད་བས་ཆེ་བ་ངར་འཛིན་ཡིན། །འདྲེ་ཁྱོད་བས་མང་བ་འདུ་བྱེད་ཡིན། འདྲེ་ཁྱོད་བས་མང་བ་བསམ་ངན་ཡིན། །འདྲེ་ཁྱོད་བས་རྒོད་པ་རྣམ་རྟོག་ཡིན། །རྣམ་རྟོག་ངོ་བོ་ཆོས་ཉིད་ཡིན། །འདྲེ་ལང་ཤོར་བག་ཆགས་ངན་པ་ཡིན། །འདྲེ་འདྲེ་རུ་བཟུང་ན་སྡང་དགྲ་ཡིན། །འདྲེ་སྟོང་པར་ཤེས་ན་སོད་པ་ཡིན། །འདྲེ་ཆོས་ཉིད་དུ་གྲོལ་ན་རང་གྲོལ་ཡིན། །འདྲེ་ཕ་མར་ཤེས་ན་ཟིན་པ་ཡིན། སེམས་བྱང་ཆུབ་ཏུ་རྟོགས་ན་འདྲེ་མིང་མེད། །དེ་ཡིན་ལུགས་ཤེས་པས་ཐམས་ཅད་གྲོལ། །འདྲེ་དམན་མོའི་ཞུ་ཚིག་བརྡ་རུ་བསྟན། །མི་ཁོ་བོའི་གདུལ་བྱར་དམ་ལ་བཏགས། །དེ་དབབ་ཁྱེད་ཅག་ཚིག་བཞིན་ཉོན། །བདག་ཅག་རྡོ་རྗེ་འཛིན་པའི་བཀའ་མ་བཅག །གདམས་ངག་གཉན་པོའི་གསུང་མ་བཀྲལ། །ཐུགས་རྗེ་ཆེན་པོ་སུན་མ་ཕྱུང༌། །ལུས་ངག་བསམ་པའི་བར་མ་གཅོད། །གལ་ཏེ་བབ་བཅོལ་སྤྱད་གྱུར་ན། །རྡོ་རྗེ་དམྱལ་བར་འགྲོ་བར་ངེས། །དོ་གལ་ཆེ་བས་ལེན་གསུམ་གདབ། །དེ་གོ་བར་གྱིས་ལ་ལག་ལེན་མཛོད། །འོ་སྐོལ་སྨོན་ལམ་བཟང་པོས་འཕྲད། །མ་འོངས་ཚེ་ན་བདེ་ཆེན་ཞིང༌། །རབ་འབྱམས་བསམ་གྱིས་མི་ཁྱབ་པར། །ཁྱོད་བྱང་ཆུབ་སེམས་དང་ལྡན་པར་གྱིས། །བྱང་ཆུབ་སེམས་དང་ཁྱོད་ལྡན་ན། །གདུལ་བྱ་འཁོར་གྱི་དང་པོར་སྐྱེ། །རྡོ་རྗེ་སེམས་དཔའི་བུད་མེད་བྱ། །ཞེས་གསུངས་ཏེ་དམ་ལ་བཏགས་པས།

བྲག་སྲིན་མོས་ཀྱང་བདེན་པར་སྨྲ་ཞིང་སྨོན་ལམ་བཏབ། བླ་མས་ཀྱང་བཀའ་བསྐྱོན་ཞིང་ཆོས་བཤད་པས་བྲག་སྲིན་མོ་ཡང་དད་པར་གྱུར་ཏོ། །ཕྱག་དང་སྐོར་བ་བྱེད་ཅིང་ཡོད་པ་ལ། བླ་མ་ཐང་ཆད་པའི་སྣ ང་བ་འདྲ་བ་ཞིག་བྱུང་བ་ལ། གཉིད་ཡིན་ནམ་མ་ཡིན་པའི་སྣང་བ་ཞིག་བྱུང་བ་ཐུན་ཆུང་བ་གཅིག་ལ་སོང་ཙ། ནམ་ཡང་ལངས་ནས་བྱུང༌། དེ་ནས་ཉི་མ་རྩེ་ཤར་ལ་བྲག་སྲིན་མོ་ནི་སྔར་གྱི་འདྲེ་གཟུགས་མེད་པར་ལྷ་མོ་ཡིད་དུ་འོང་བ་དཔོན་གཡོག་ལྔ་བྱས་ནས། འབྲས་དང༌། ལ་ཕུད་དང༌། ས་ལུ་དང༌། གོར་བ། བུ་རམ། སྦྲང༌། ཤིང་མངར། རྒུན་འབྲུམ། ཁམ་བུ་ལ་སོགས་པའི་དཀར་གསུམ་མངར་གསུམ་གྱི་ཟས་སྣ་བརྒྱ་རྩ་བརྒྱད་བཤམས་ནས། བར་སྣང་གི་དབྱིངས་ན་སྨན་བཙུན་ལྔ་པོ་དེ་མགྲིན་ཅིག་ཏུ་བསྡེབས་ནས། ཆོས་ངེས་པའི་དོན་ཞུ་བའི་མཆོད་དབྱངས་འདི་ཕུལ་ལོ། །ཨེ་མ་ཡ་རབ་མཛངས་ཀྱི་བུ། །བསོད་ནམས་བསགས་པའི་སྐལ་པ་ཅན། །བླ་མ་བཟང་པོས་བྱིན་བརླབས་ཅན། །སྒྲུབ་པ་བྱེད་པའི་སྙིང་རུས་ཅན། གཅིག་པུར་སྡོད་པའི་སྙིང་སྟོབས་ཅན། །ཟབ་མོ་གནད་ཀྱི་སྒྲུབ་པར་བརྩོན། །འདྲེ་བར་ཆོད་ཡོད་པར་མི་སྲིད་ཀྱང༌། །ནང་རྩ་རླུང་རྟགས་ཀྱི་རྟེན་འབྲེལ་ལ། །སྒྱུ་མ་གར་གྱི་དོན་སྟོན་པ། །ངེད་ཅག་ཁྱེད་ཀྱི་སེམས་དང་བསྡོང༌། །སྔོན་ཆད་ཤ་ཟ་སྤུན་སྔ་ལ། །དེང་སང་སྨན་མོ་སྤུན་ལྔ་བསྟན། །མ་འོངས་ཚེ་རིང་སྤུན་ལྔ་ལ། །སྨོན་ལམ་འབྲེལ་བའི་མངོན་ཤེས་ཤར། །སྔོན་ཆད་གྲུ་ཐོབ་མང་མཇལ་ཡང༌། །བཀའ་དྲིན་བྱིན་རླབས་རྗེ་ལས་ཐོབ། ད་སྨན་བཙུན་ལྔ་ཡིས་ཞུ་འཕུལ་བ། །ཆོས་དྲང་དོན་ཐེག་ཆུང་མགོ་བསྐོར་འདི། །ལས་ཉོན་མོངས་ཐུལ་བར་དཀའ་བར་གདའ། །ཁ་བཤད་སྟོང་པའི་འཁྱོར་མགྲོན་དེས། །རྐྱེན་སྡུག་བསྔལ་བྱུང་ན་འབྲོས་པར་ངེས། །མི་ཆོས་དྲེད་དུ་སོང་བའི་སློབ་དཔོན་དེ། །རང་འདོད་པ་མ་གྲུབ་ཁྲོ་བར་འདུག །རྗེ་དུས་གསུམ་སངས་རྒྱས་སྤྲུལ་པའི་སྐུ། །ངེས་པ་དོན་གྱི་དོན་རྟོགས་པ། །ཐུགས་ལས་འཁྲུངས་པའི་ཟབ་མོའི་དོན། །གནད་ལ་དྲིལ་བའི་མན་ངག་དབྱངས། །ངེས་དོན་མཐར་ཐུག་སྐྱེལ་སོ་དེ། །བདག་ཅག་མིང་སྲིང་བྱམས་པའི་སྤུན། །འཁོར་དང་སློབ་མར་མཆིས་པ་ལ། །རྡོ་རྗེའི་གསང་ཚིག་དམ་པའི་དོན། །ཡེ་ཤེས་ཆེན་པོའི་འོད་གསལ་བ། །མཆོག་གི་དོན་གསལ་གནང་དུ་གསོལ། །ངེས་དོན་ཟབ་མོ་གསང་བའི་རྒྱ། །ཐོས་པས་ངན་སོང་ལྟུང་མི་སྲིད། །བསྒོམ་པས་འཁོར་བར་འཁྱམས་མི་སྲིད། །སྦ་སྲི་མེད་པར་གནང་བར་ཞུ། །ཞེས་ཞུས་པས།

རྗེ་བཙུན་གྱིས། ད་རུང་ཁྱེད་ཚོས་ངེས་དོན་བསྒོམ་མི་ནུས། གལ་ཏེ་ནུས་ན་དམ་བཅའ་དྲག་པོ་དགོས་གསུངས་པས། འགྱུར་བ་མེད་པའི་སྲོག་སྙིང་ཐམས་ཅད་ཕུལ་ནས། ད་ཕྱིན་ཆད་ཆོས་མཛད་ཐམས་ཅད་ལ་སྡོང་གྲོགས་བྱེད་པར་དམ་བཅས་པས། རྗེ་བཙུན་གྱིས་ངེས་པའི་དོན་གྱི་ཉམས་དབྱངས་ཐེམ་པ་ཉི་ཤུ་རྩ་བརྒྱད་དུ་གྱུར་པ་འདི་མགུར་དུ་གསུངས་སོ། །རྗེ་སྦས་པའི་སངས་རྒྱས་མི་གཟུགས་ཅན། །མཚན་བརྗོད་པར་དཀའ་བའི་ལོ་ཙྭ་བ། །ཕ་སྐུ་དྲིན་ཅན་གྱི་ཞབས་ལ་འདུད། །ང་རིག་བྱེད་གླུ་མཁན་མ་ཡིན་ཏེ། །འདྲེ་ཁྱོད་ཀྱིས་གླུ་ལོངས་གླུ་ལོངས་ཟེར། །ད་རེས་གནས་ལུགས་དབྱངས་ཤིག་ལེན། །འབྲུག་དང་གློག་དང་ལྷོ་སྤྲིན་གསུམ། །བྱུང་ཡང་ནམ་མཁའ་རང་ལས་བྱུང༌། །ཐིམ་ཡང་ནམ་མཁའ་རང་ལ་ཐིམ། །འཇའ་དང་ན་བུན་ཁུ་རླངས་གསུམ། །བྱུང་ཡང་བར་སྣང་རང་ལས་བྱུང༌། །ཐིམ་ཡང་བར་སྣང་རང་ལ་ཐིམ། །རྩི་བཅུད་ལོ་ཏོག་འབྲས་བུ་གསུམ། །བྱུང་ཡང་ས་གཞི་རང་ལས་བྱུང༌། །ཐིམ་ཡང་ས་གཞི་རང་ལ་ཐིམ། །ནགས་ཚལ་དང་མེ་ཏོག་ལོ་འདབ་གསུམ། །བྱུང་ཡང་རི་བོ་རང་ལས་བྱུང༌། །ཐིམ་ཡང་རི་བོ་རང་ལ་ཐིམ། །ཆུ་རླངས་ཆུ་ལྦུ་ཆུ་རླབས་གསུམ། །བྱུང་ཡང་ཆུ་བོ་རང་ལས་བྱུང༌། །ཐིམ་ཡང་ཆུ་བོ་རང་ལ་ཐིམ། བག་ཆགས་འཛིན་ཆགས་ཞེན་ཆགས་སུམ། །བྱུང་ཡང་ཀུན་གཞི་རང་ལས་བྱུང༌། །ཐིམ་ཡང་ཀུན་གཞི་རང་ལ་ཐིམ། རང་རིག་རང་གསལ་རང་གྲོལ་གསུམ། །བྱུང་ཡང་སེམས་ཉིད་རང་ལས་བྱུང༌། །ཐིམ་ཡང་སེམས་ཉིད་རང་ལ་ཐིམ། །སྐྱེ་མེད་འགག་མེད་བརྗོད་མེད་གསུམ། །བྱུང་ཡང་ཆོས་ཉིད་རང་ལས་བྱུང༌། །ཐིམ་ཡང་ཆོས་ཉིད་རང་ལ་ཐིམ། །འདྲེར་སྣང་འདྲེར་འཛིན་འདྲེར་རྟོག་གསུམ། བྱུང་ཡང་རྣལ་འབྱོར་རང་ལས་བྱུང༌། །ཐིམ་ཡང་རྣལ་འབྱོར་རང་ལ་ཐིམ། ལར་བགེགས་རྣམས་སེམས་ཀྱི་འཁྲུལ་པ་སྟེ། །རང་སྣང་སྟོང་པར་མ་རྟོགས་ན། །འདྲེ་རང་རྒྱུད་དུ་འཛིན་ན་སྒོམ་ཆེན་འཁུལ། །ལར་འཁྲུལ་པའི་རྩ་བ་སེམས་ལས་བྱུང༌།

སེམས་ཉིད་ངོ་བོ་རྟོགས་པ་ལ། །འོད་གསལ་འགྲོ་འོང་མེད་པར་མཐོང༌། །ཕྱི་ཡུལ་དུ་སྣང་བ་འཁྲུལ་པའི་སེམས། །སྣང་བའི་མཚན་ཉིད་རྟོགས་པ་ལ། །སྣང་སྟོང་སྐྱེ་བ་མེད་པར་རྟོགས། །ལར་སྒོམ་པ་ཉིད་ཀྱང་རྟོགས་པ་ལ། །མི་བསྒོམ་པ་ཡང་རྟོགས་པ་སྟེ། །བསྒོམ་དང་མི་བསྒོམ་གཉིས་སུ་མེད། །གཉིས་འཛིན་གྱིས་ལྟ་བ་འཁྲུལ་པའི་གཞི། །མཐར་ཐུག་དོན་ལ་ལྟ་རྒྱུ་མེད། །འདི་ཀུན་སེམས་ཀྱི་མཚན་ཉིད་སྟེ། །རང་སེམས་ལ་ཡང་མཚན་ཉིད་མེད། །ནམ་མཁའི་མཚན་ཉིད་དཔེར་བཞག་ན། །ནམ་མཁའ་ལ་ཡང་མཚན་ཉིད་མེད། །མཚན་ཉིད་མེད་པ་བསྒོམ་བསྒོམ་ནས། ཆོས་ཉིད་གཏན་ལ་འབེབས་པར་བྱེད། །ཆོས་ཉིད་ལ་ཡང་མཚན་ཉིད་མེད། །མཐར་ཐུག་དོན་ལ་དགག་བསྒྲུབས་མེད། །ཡང་དག་དོན་ལ་བསམ་རྒྱུ་མེད། །བསམ་རྒྱུ་མེད་པར་བསྒོམ་ཤེས་ན། །ཉོན་མོངས་དྲི་ཟད་བདར་ཟད་ཡིན། །བསམ་བློ་མང་པོ་སྐྱེས་ཕྱིན་ཆད། །ཇི་ལྟར་བསྒོམ་ཡང་གྲོལ་མི་འགྱུར། །བསམ་མེད་རྟོག་པ་ཟད་པ་ན། །སྡིག་པ་ལས་ངན་ཟད་པ་ཡིན། །ལས་ངན་རྟོག་པ་མ་སྐྱེས་པར། །སྐྱེ་མེད་ངང་དུ་སྒོམ་ཟུག་ན། །འཁོར་བ་རྫུན་གྱི་ཟོལ་རིས་ཡལ། ལར་ལྟ་རྒྱུ་མེད་པའི་དོན་ལ་ལྟོས། །ཡེངས་བ་མེད་པའི་ངང་དུ་བསྒོམ། སྤྱོད་པ་གང་བྱུང་ངེས་མེད་སྤྱོད། །འབྲས་བུ་རེ་དོགས་ཐ་སྙད་སྤངས། །འདྲེ་ཁྱོད་ཀྱི་དམ་ཆོས་དེ་ལ་མཛོད། །ངས་སྟོང་འབྱམས་གླུ་རེ་ལེན་མི་ཁོམ། ཁྱོད་འདྲི་རྒྱུ་མ་མང་ཁ་རོག་སྡོད། །ཁྱོད་ལོངས་ཤིག་ཟེར་བས་བླངས་པ་ཡིན། །ད་ལྟ་ཁོ་བོའི་སྨྱོ་ཚིག་ཡིན། །ད་ཁྱོད་ནི་ཁ་རོག་སྡོད་ཟུག་ན། །ཟས་སུ་བདེ་ཆེན་ཟན་ལ་ཟོ། །སྐོམ་དུ་ཟག་མེད་བདུད་རྩི་འཐུང༌། །ལས་སུ་རྣལ་འབྱོར་སྡོང་གྲོགས་མཛོད། །ཅེས་གསུངས་པས། བྲག་སྲིན་མོ་ལ་སོགས་པ་དད་པར་གྱུར་པས་ཕྱག་དང་བསྐོར་བ་མང་དུ་བྱས་ནས་འཇའ་ཡལ་བ་བཞིན་དུ་སོང་ངོ༌། །དེ་ཕྱིན་ཆད་ལ་བྲག་དགོན་པ་དེ་ལ་སུ་བསྡད་བསྡད་ལ། གནོད་པ་མེད་ཅིང་སྡོང་གྲོགས་བྱེད་དོ། །གུང་ཐང་ལིང་པའི་བྲག་དེ་ལ་མི་ལ་རས་པ་དང་བྲག་སྲིན་མོ་གཉིས་ཀྱི་ཞུ་བ་ཞུས་ལེན་ལིང་བའི་སྐོར་ཏེ་སྐོར་ཆེ་བའོ།། །།དེ་ནས་བརྒྱད་པ་ཆོས་བརྒྱད་རང་སར་གྲོལ་བའི་ཡོན་ཏན་ནི།

གཉེན་འདུན་རང་སར་གྲོལ་བ་དང༌། ཆོས་བརྒྱད་རང་སར་གྲོལ་བ་གཉིས་ཡིན་པ་ལ། གཉེན་འདུན་རང་སར་གྲོལ་བ་ནི། བུ་སློབ་རྣམས་འོང་ནས་ལིང་པ་བྲག་ནས་གདན་དྲངས་ནས། སྙེན་ནམ་གྲོད་ཕུག་བྱ་བ་ན་དགོན་པ་མཛད་པར་ཞུ་ཞུས་པས། ཁྲིད་ཞུ་མི་དང་ཡོན་བདག་ཕོ་མོ་མང་དུ་འཚོགས་པ་ལ། སྲིང་མོ་པེ་ཏས་ཀྱང་ཟས་གོས་དུམ་པ་རེ་རྙེད་པ་ཙམ་དུ་ཡོད་པ་མཇལ་དུ་བྱུང་སྟེ། སྲིང་མོ་དགལ་ཆེས་པས་ངུ་བྲོའི་མཆི་མ་མང་དུ་ཤོར་ཏེ། མིང་པོས་སྡུག་ཐུག་པའི་ལས་ལ་མི་ཚེ་བསྐྱལ་ཨང༌། མི་མ་ཤི་བ་ལ་འཕྲད་དུས་འོང་བར་འདུག །ད་དགོན་པ་འདི་རང་ལ་བཞུགས་ན་ཚོགས་སོགས་སྐྱེལ་ཟེར་བ་མང་པོ་དང༌། ཆོས་ཞུ་ཟེར་མི་མང་པོ་ཡོང་ཟེར་བས་བཞུགས་པར་ཞུ་བྱས་པས། རྗེ་བཙུན་གྱིས་ཞེན་པ་རང་ལོག་པའི་མགུར་འདི་གསུངས་སོ། །རྡོ་རྗེ་འཆང་ཆེན་མར་པའི་ཞབས། །སྤྲང་ཞེན་པ་ལོག་པར་ཐུགས་རྗེས་བཟུང༌། །ཚེ་འདི་ལ་ཞན་ཅིང་ཆགས་ཙམ་ན། །འཆི་བ་འོང་སྙམ་མི་དྲན་ཏེ། །འཆི་བ་ཏུག་གེ་ཙ་ནས་སླེབས། །ཡང་ཡེངས་རྟོག་འདོད་ཅན་ལ་ཞེན་པ་ལོག །གྲོགས་མང་འཁོར་གྱིས་བསྐོར་དུས་སུ། །འབྲལ་བ་འོང་བ་མི་དྲན་ཏེ། །གཉེན་གྲོགས་མཐུན་ཡང་མྱུར་དུ་འབྲལ། །གཉེན་ཚན་གདུངས་སེམས་ཅན་ལ་ཞེན་པ་ལོག །སེར་སྣས་ཞིབ་ཏུ་གསོག་དུས་སུ། །གློ་བུར་འོང་བ་མི་དྲན་ཏེ། །བསགས་ཚད་མི་ཡིས་མྱུར་དུ་སྤྱོད། །ཆོག་ཤེས་མེད་པའི་མི་ལ་ཞེན་པ་ལོག །སྐྱིད་དུས་ན་ཚ་མེད་དུས་སུ། །སྡུག་བསྔལ་འོང་བ་མི་དྲན་ཏེ། །སྡུག་བསྔལ་དགྲ་འདྲེ་ཡིད་མི་སློང༌། །སོ་གསོད་ལྐོག་ཉལ་མཁན་ལ་ཞེན་པ་ལོག །རྙེད་ཚད་ཁ་ན་གྲུབ་དུས་སུ། །ལྟོགས་ཆེད་འོང་བ་མི་དྲན་ཏེ། །འགྲང་ལྟོགས་ཕྱུག་པོའི་བུ་ལའང་འོངས། །ཆགས་སྲེད་གདུང་ཤ་ཅན་ལ་ཞེན་པ་ལོག །ཉོན་མོངས་དུག་ལྔས་ནོན་ཙ་ན། །ཆོས་ཀྱིས་ཕན་པ་མི་དྲན་ཏེ། །ཟས་ཁམ་གང་ཟ་བ་ཆོས་ཀྱི་དྲིན། །ལོག་ལྟ་གཏི་མུག་ཅན་ལ་ཞེན་པ་ལོག །རང་ལ་རང་རྩིས་སྐྱེས་ཙམ་ན། །སྡིག་གིས་གནོད་པ་མི་དྲན་ཏེ། །སྡུག་བསྔལ་བྱུང་ཚད་སྡིག་པའི་ལས། །སྡིག་པ་ཁྲེལ་འཛེམ་མེད་ལ་ཞེན་པ་ལོག

།ཞེན་པ་ནང་ནས་སྐྱེས་ཙམ་ན། །གཏམ་ཕན་པར་སྨྲས་ཀྱང་ཉན་པ་ཉུང༌། །ཆོས་ལ་འབྲོས་ཤིང་སྡིག་ལ་སྤྱོད། །བསམ་ཞིང་ཞེན་པ་ཏིང་ནས་འཁྲུགས། །ཕ་ལ་བུ་སྐྱེས་མི་ལ་རས་པ་ལ། །སྲིང་མོའི་ཁ་བརྡས་ཞེན་པ་ལོག་པའི་རྐྱེན། །འཁོར་བའི་ཞེན་པ་ཟད་པར་བྱིན་གྱིས་རློབས། །ཞེས་གསུངས་པས་སྲིང་མོ་ཡང་སྐྱེངས་པར་གྱུར་ཅིང༌། རྗེ་བཙུན་གྱི་དྲུང་དུ་དེ་ནུབ་བསྡད་ཙ། ཨ་ནེས་ཚོགས་གསོག་ཅིག་ཁྱེར་ནས་བྱུང་བ་ལ། སྲིང་མོ་ན་རེ། འོ་སྐོལ་མིང་སྲིང་ལ་དགྲ་འདི་བས་ཆེ་བ་མེད་པས་མ་སྤྲད་ཅིག་ཟེར་བས། རྗེ་བཙུན་གྱིས་བདག་དང་དགྲ་དང་གཉན་ལ་དབྱེ་བ་མེད་པས་འོང་དུ་ཆུག་གསུངས་པས། སྲིང་མོ་ངོ་ནག་ཆིལ་ལེ་སོང་བས། རྗེ་བཙུན་གྱིས་ཁྱོད་མ་ཁྲོ་ཞིག །དགྲ་ལ་འདུན་མ་གྲུབ་པའི་སོ་ནམ་གྱི་ཡང་རབ་ཡིན་གསུངས་ནས་ཨ་ནེ་འོང་ནས། རྗེ་བཙུན་ལ་ཁམས་དྲི་བྱས་པས་ལན་དུ་མགུར་འདི་གསུངས་སོ། །རྗེ་སྐུ་དྲིན་ཅན་ལ་གསོལ་བ་འདེབས། །ལན་རེ་བ་ཟད་པ ར་བྱིན་གྱིས་རློབས། །བྱམས་པའི་གཉེན་ལ་རེ་ཙ་སྡུག །སྡང་བའི་དགྲ་ལ་དོགས་ཙ་ཐར། །ལས་ངན་གྱི་མི་དེ་སྐྱིད་ཙ་སྡུག །རིག་ངན་གྱི་བུ་དེ་ཚར་ཙ་ལོད། །དྲིན་ཆེན་ཕ་མ་རྒས་ཤིང་ལོད། །མི་ངན་གྱི་འདུན་མ་ཞུས་ཤིང་རྐྱག །ཁྲམ་པའི་ངོ་དེ་བསྲུངས་ཤིང་སྡད། །ལྟས་ངན་གྱི་ཉེ་བ་འདྲིས་ཤིང་ངན། །ཨ་ནེའི་ཁ་ལ་རེ་བ་མེད། །ང་བྲག་དཀར་རྩེ་ལ་བསྒོམས་དུས་སུ། །ཁ་ཟས་ལྕགས་ཀྱི་བྲབ་དུས་སུ། །ཁྱོད་ཨ་ནེས་ཕན་པ་རྩྭ་ཙམ་མེད། །དྲོད་ཕུག་རི་ལ་ཕྱིན་དུས་སུ། །ཨ་ནེའི་ཚོགས་གསོག་ཕན་པ་ཆུང༌། །ཨ་ནེའི་བདེ་སྐྱིད་འབྱོར་པའི་ནོར། །ཆོས་ལ་བཏང་ན་ཕྱི་མ་བདེ། །བསམ་ན་ནོར་ལ་སྙིང་པོ་མེད། །བསགས་ན་ནོར་ལ་དགྲ་འདྲེ་ལྡང༌། །གཅེས་ན་བུ་ལ་ན་ཚ་འོང༌། །མི་ལ་བརྙས་ན་རང་གི་བྱུར། རོགས་ལ་སྡང་ན་རང་སྲོག་ཆད། །རྗེ་ལ་བདོས་ན་ཐལ་ཁུང་ལྷུང༌། །གྲོས་ལ་ངན་ན་མི་ཡི་འཁྱེར། །འགྲོ་འདུག་མང་ན་ཁྱི་དང་ཐུག །བྱ་སྤྱོད་ངན་ན་རླུང་གིས་གཏོར། །རང་རྩིས་ཆེ་ན་རོགས་དང་འགྲས། །དེ་ལྟར་ཉན་ན་ཕན་པའི་དབྱངས། །ཨ་ནེའི་སེམས་ལ་འཇོག་པར་ཞུ།

ཁ་ལ་ཉན་ན་རྒྱལ་པོ་ཡིན། །མི་དང་མཐུན་ན་ཡང་རྒྱལ་ཡིན། །ཆོས་དང་མཐུན་ན་ཆོས་རྒྱལ་ཡིན། །ཀུན་དང་མཐུན་ན་ཀུན་རྒྱལ་ཡིན། །དགྲ་དང་མཐུན་ན་དོན་རྒྱལ་ཡིན། །མི་ང་དང་ཨ་ནེ་དེ་རིང་མཐུན། །ཆོས་ལེགས་སྙིང་པོ་ཨ་ནེར་བཤད། །དེ་ཕན་པར་སེམས་ཤིང་ཡིད་ལ་བཟུང༌། །དུས་ཀུན་ཏུ་ཀུན་མཐུན་རྒྱལ་པོར་ཤོག །ཅེས་གསུངས་པས། ཨ་ནེ་དུམ་པ་ཅིག་སྐྱེངས་ཏིང་ངེར་སོང་སྟེ། རྗེ་བཙུན་གྱི་དྲུང་དུ་ཕྱག་དང་བསྐོར་བ་བཤགས་པ་མང་དུ་བྱས་ཤིང་དད་པར་གྱུར་ནས་རང་ཡུལ་དུ་སོང་ཙ་ན། ཕྱིས་མི་ཚོ་ན་རེ། ཨ་མཚར་པོ་མི་ཆོས་པའི་འདུན་མ་ལས་སླ་བ་མི་འདུག །བར་པ་ཡང་མི་དགོས་པར་འདུག་ཟེར་རོ། །དེ་ནས་སྲིང་མོ་ན་རེ། ཁྱོད་ཨ་ནེས་ཀྱང་ངེད་མིང་སྲིང་གཉིས་ལ་དེ་ཙམ་སྡང་སྟེ་དེ་རིང་ཡག་ནས་ཐལ་ཟེར་བས། རྗེ་བཙུན་གྱི་དི་རིང་མི་ཚད་སྔར་ནས་ཡག་པའི་སྨོན་ལམ་མང་དུ་སོང་བ་ཡིན་གསུངས་ནས་མགུར་འདི་གསུངས་སོ། །རྗེ་བླ་མའི་ཞབས་ཏོག་ཞབས་ཏོག་རེམ། །དད་གུས་གདུང་བ་རྒྱུད་ཆད་མེད། །རྗེ་མཉེས་པར་གྱུར་པས་ཡག་པ་ཡིན། །ཕ་ཡུལ་བདུད་ཀྱིས་གྲོང་ཁྱེར་སྤངས། །ཉེ་དུ་ཤན་པའི་གཤིན་རྗེས་བསྐུར། །ལས་བྱ་བ་ཐེངས་པས་ཡག་པ་ཡིན། །མི་མེད་ལུང་པ་ཡུལ་དུ་བཟུང༌། །བྲག་ཕུག་སྟོང་པ་མཁར་དུ་བརྩིགས། །གཅིག་པུར་ཟུག་པས་ཡག་པ་ཡིན། །སྙིང་རུས་སྡུག་བསྲན་སྙིང་ཁམས་ཆེ། །དད་པ་དང་སྙིང་རྗེ་ཤེས་རབ་བཟང༌། །ཡེང་མེད་དུ་བསྒོམས་པས་ཡག་པ་ཡིན། །བླ་མ་དང་སློབ་མ་གདམ་ངག་བཟང༌། །བྱིན་བརླབས་དང་ནུས་པ་སྙི་རྗེ་ཆེ། །ཉམས་རྟོགས་འཁྲུངས་པས་ཡག་པ་ཡིན། །ཉམས་ལེན་དང་སེམས་བསྐྱེད་གནད་དུ་སོང༌། །ལྷ་འདྲེ་མི་གསུམ་དམ་ལ་ཐོགས། །འགྲོ་དོན་འགྲུབ་པས་ཡག་པ་ཡིན། །ཨ་ནེ་དང་སྲིང་མོ་རེ་འཁོར་མེད། །བླ་མ་དང་སློབ་མ་ཡོན་བདག་རྣམས། །མཉམ་པོར་མཇལ་བས་ཡག་པ་ཡིན། །ད་དེ་ལྟར་ཡག་པའི་ལྕམ་སྲིང་མ། །ཤ་ཁྲག་འབྲེལ་པའི་ཨ་ནེ་སྐྱིད། །ལྷ་ཆོས་བྱས་ན་དེ་བས་ཡག

།བསགས་ཚད་ཆོས་ལ་བཏང་ན་ཕྱུག་པོ་ཡིན། །སུ་དང་འཁོན་པ་མེད་ན་བཙན་པོ་ཡིན། །རང་ཉིད་སྤྱོད་པ་བཟང་ན་འཕེལ་པོ་ཡིན། །སེམས་ཆགས་སྡང་མེད་ན་ཆོས་པ་ཡིན། །ཀུན་ལ་བྱམས་པས་སྐྱོང་ན་དཔོན་པོ་ཡིན། གཡོ་སྒྱུ་ངོས་ལྐོག་མེད་ན་བཟང་པོ་ཡིན། །ཡིན་ལུགས་ལག་ལེན་བྱེད་ན་མཛངས་པ་ཡིན། །ཞེས་གསུངས་པས། ཨ་ནེ་ཡང་ཤིན་ཏུ་དད་པ་སྐྱེས་ནས། དགྲ་གཉེན་མཉམ་ཟེར་བ་དེ་བདེན་པར་འདུག་ཟེར་ནས། ཕྱིས་ཁ་ཞེ་མེད་པའི་ཞབས་ཏོག་བྱས་ཏེ་སྣང་བ་ཆོས་ལ་འགྱུར། མ་ཎི་དང་ཕྱག་སྐོར་བྱེད་པ་ཞིག་བྱུང་ངོ༌། །སྲིང་མོ་པེ་ཏ་མ་དེ་ཕྱིས་ཆོས་སྒོར་ཞུགས་པས་རང་བྱུང་གི་རྣལ་འབྱོར་མ་བཟང་མོ་ཞིག་བྱུང་སྟེ། རྗེ་བཙུན་ལ་སྐྱེས་དམན་གྱི་སློབ་མ་བརྒྱད་ཡོད་པའི་ཡ་བར་གྱུར་པ་ཞིག་ཡིན་གསུངས་སོ། །དེ་ཐམས་ཅད་གཉེན་འདུན་རང་སར་གྲོལ་བའི་སྐོར་རོ།། །།གཉིས་པ་ཆོས་བརྒྱད་རང་སར་གྲོལ་བ་ལ། དེར་འཚོགས་པའི་བུ་སློབ་རྣམས་ཀྱིས་ད་དེ་དགོན་པ་ཆེན་པོ་ཞིག་འདེབས་ནས་ངེད་རང་དཔོན་སློབ་རྣམས་ཀྱང་ཇ་ཆང་གི་ལོངས་སྤྱོད་དུམ་པ་རེ་ཡང་བྱེད། ངེད་ཡོན་བདག་ཚོ་ཡང་འོང་དུས་ཟ་རྒྱུ་དུམ་པ་རེ་གནང་བ་མཛད་པའི་མཛོ་མོ་དང༌། འབུལ་བ་ཐམས་ཅད་ལེན་པར་ཞུ་ཞུས་པས། བླ་མའི་ཞལ་ནས། འཇིག་རྟེན་གྱི་ཆོས་བརྒྱད་འདི་ཆོས་པའི་ཕུང་འདྲེ་ཡིན། དེ་བས་ང་ཡི་གླུ་འདི་ལ་ཉོན་གསུངས་ནས་མགུར་འདི་གསུངས་སོ། །རྗེ་མི་བསྐྱོད་ཀྱི་ངོ་བོ་རྡོ་རྗེ་འཆང༌། །སྤྲང་ཞེན་པ་ཟད་པར་བྱིན་གྱིས་རློབས། །ཕ་བླ་མ་མི་ཆེན་དཔོན་འདོད་འདི། །སྟབས་ངན་ན་ཆགས་སྡང་བསམ་ངན་སྐྱེ། །དེ་བས་བྱ་བྲལ་གཅིག་པུར་དགའ། །གནས་བདེ་མོ་གྲོ་ལྟག་གི་དགོན་པ་འདི། །ཡུན་རིང་གྲོང་ཡུལ་མི་ནག་འདྲ། །དེ་བས་དབེན་གནས་རི་ཁྲོད་དགའ། །འཁོར་སློབ་མ་ཁ་ཕྱིད་ཟ་འདུས་འདི། །འགྲོགས་ཐལ་ན་འཁྲུགས་པ་ཁ་པོ་བྱེད། །དེ་བས་ཡེང་མེད་དུ་བསྒོམ་ན་དགའ། །དུས་ངན་པའི་ཡོན་བདག་ངོ་མཚར་ཆེ། །ངོ་བསྲུངས་ན་གཤེ་བསྐུར་ངན་པ་འདེབས། །དེ་བས་ཕྱོགས་མེད་བས་ཕྱོགས་མེད་བསོད་སྙོམས་དགའ། །མི་ཆེན་པོའི་ངོ་སྲུང་ཞབས་ཏོག་དེ། །ཞུས་ཐལ་ན་ནག་མེད་ཁྲིམས་ལ་གཏུག

།དེ་བས་ཀྱང་དམན་ས་བཟུང་ན་དགའ། །ཟས་ཞིམ་པོ་ཇ་ཆང་ཚོགས་འཁོར་དེ། །མང་ཐལ་ན་དགེ་སྦྱོར་བར་ཆད་ཡིན། །དེ་བས་ཀྱང་གྱི་ནས་འཚོ་བ་དགའ། །དཀོར་གཉན་པོ་སྲོག་གི་སྤུ་གྲི་དེ། །ཟོས་ཐལ་ན་ཐར་པའི་སྲོག་རྩ་གཅོད། །དེ་བས་སེམས་ཁུར་ཆུང་ན་དགའ། །གཉེན་ཉེ་དུ་རྐང་པའི་ཐག་ནག་དེ། །འབྲེལ་ཆེས་ན་ངན་སོང་གི་གནས་སུ་འཁྲིད། །དེ་བས་ཀྱང་གཉེན་མེད་བཤེས་མེད་དགའ། །གྲོགས་ངན་པ་གཤིས་ངན་རུ་ཅོ་འདི། །ལེན་ཆེས་ན་འཇིགས་པའི་གཡང་སར་འཕེན། །དེ་བས་ཀྱང་གྲོགས་མེད་གཅིག་པུར་དགའ། །ནོར་ཕྱུག་པོ་བེའུ་ལུག་འཚོ་སྐྱོང་དེ། །མང་ཐལ་ན་འབྱུང་པོའི་དམག་དཔུང་སྡུད། དེ་བས་ཀྱང་ཆོག་ཤེས་ཟིན་ན་དགའ། །རྗེ་མི་བསྐྱོད་ཀྱི་ངོ་བོ་རྡོ་རྗེ་འཆང༌། །སྤྲང་ཞེན་པ་མེད་པར་བྱིན་གྱིས་རློབས། །ཞེས་གསུངས་པས། ཁོང་རྣམས་ན་རེ། བླ་མ་ལགས། སྐུ་ན་གཞོན་དུས་དང་མི་འདྲ། བགྲེས་ཙ་དཀར་དུམ་པ་རེ་གསོལ་བའི་མཛོ་མོ་རེ་བཟུང་ན་ལེགས་ཞུས་པས་ཡང་མགུར་འདི་གསུངས་སོ། །རྗེ་མི་བསྐྱོད་ཀྱི་ངོ་བོ་རྡོ་རྗེ་འཆང༌། །སྤྲང་ཞེན་པ་ཟད་པར་ཐུགས་རྗེས་བཟུང༌། །ང་སྒྱུ་མ་ལུས་ཀྱི་ནགས་ཁྲོད་དུ། །སྟོང་ཉིད་སྙིང་རྗེའི་ན་སྤང་རྒྱས། །ཞེན་མེད་དད་པའི་ཤེ་མ་ཡིས། །སྤྱོད་པ་གཙང་མའི་ལག་པ་བཀྲུས། །ཐབས་ཤེས་གཉིས་ཀྱི་འཛོ་སྐྱོགས་སུ། །སེམས་ཉིད་རིན་ཆེན་བ་མཛོ་བཞོ། །རྣམ་དག་གཉུག་མའི་བསྒོམ་ཆེན་ལ། །ཟག་མེད་བདེ་ཆེན་འོ་མ་འདྲེན། །སྤྲོས་མེད་ཆོས་ཉིད་ཞལ་གྱིས་གསོལ། ཆགས་མེད་ལོངས་སྤྱོད་མགུལ་དུ་བསྒྲིམ། །དམིགས་མེད་སྙིང་རྗེས་ཐུགས་ལ་བསྟིམ། འཕྲིན་ལས་ཕྱོགས་མེད་ཟག་པ་གཏོང༌། །འགྲོ་དོན་ལྷུན་གྲུབ་བསྒྲགས་པ་ཀློག །དེ་འདྲའི་བ་མཛོ་བཞོ་བ་ལ། །ཁྱོད་འཇིག་རྟེན་བ་མཛོའི་དགོས་པ་མེད། །ཆོས་བརྒྱད་ཀྱི་དགོན་པར་ང་མི་སྡོད། །ཁྲེལ་མེད་ཀྱི་སྤྱོད་པ་བྱེད་ལ་ཐུག །ཅེས་གསུངས་པས། ཡང་བུ་སློབ་རྣམས་ན་རེ། འོ་ན་འོ་སྐོལ་དཔོན་སློབ་མོན་ཡུལ་འདྲ་བའི་འབྲུ་རྩམ་མོད་པ་ཞིག་ཏུ་འགྲོ་ནས་བསོད་སྙོམས་བྱེད་དགོས་ཞུས་པས།

བླ་མས་འདི་གསུངས་ཏེ། ངས་རྒྱལ་ཁམས་ཞོ་དར་བཞིན་དུ་བཤིག །སྒོ་ཁ་རན་འཐག་བཞིན་དུ་བསྐོར། །མིག་སྤྱོད་སོ་པ་བཞིན་དུ་བལྟས། །སྐྱིད་སྡུག་ཚོད་མ་བཞིན་དུ་མྱོང༌། །འགྲང་ལྟོགས་སྲང་ཁ་བཞིན་དུ་འཇལ། །ཕ་ཡུལ་བཙོན་དོང་བཞིན་དུ་སྤངས། །གཅིག་པུར་ཤ་ཟ་བཞིན་དུ་བསྡད། །སྡུག་བསྔལ་ཕྱེ་རྐྱལ་བཞིན་དུ་ཁུར། ད་དུས་ལ་མ་བབ་པའི་བསོད་སྙོམས་ལ་མི་འགྲོ་གསུངས་ནས་མགུར་འདི་གསུངས་སོ། །རྗེ་མི་བསྐྱོད་ཀྱི་ངོ་བོ་རྡོ་རྗེ་འཆང༌། །སྤྲང་ཞན་པ་ཟད་པར་བྱིན་གྱིས་རློབས། མི་འདོད་པ་ཅན་ཁོང་ཡུས་ཆེ་ཙམ་ན། །རྒྱལ་ཁམས་ཡོངས་ལ་འགྲིམ་ཡང་རྙེད་དུས་མེད། ཁ་ན་བྱུང་ཚད་ཟོས་ཀྱང་བརྒྱགས་རྒྱུ་མེད། །སུག་གེ་དུམ་པ་སྐུམས་ཞིག་རས་ཆུང་པ། །ཁྲེལ་མེད་པོའི་ཉེ་བ་བཅོམ་ཙམ་ན། །དྲིན་ཆེན་ཕ་མ་ཡིན་ཀྱང་གཉན་རྒྱུ་མེད། །བླ་མ་སློབ་དཔོན་ཡིན་ཀྱང་འཛེམ་རྒྱུ་མེད། །བསམ་བློ་དུམ་པ་ཐོང་ཞིག་རས་ཆུང་པ། །ཞེ་སྡང་གདུག་སེམས་འཁྲུག་ཙམ་ན། །ཚེ་རང་སྲོག་ཡིན་ཡང་འཕོང་རྒྱུ་མེད། མཚོན་མང་པོས་གཏུབས་ཀྱང་འགྱོད་རྒྱུ་མེད། །གོ་ཆ་སེམས་ལ་གྱོན་ཅིག་རས་ཆུང་པ། །འདོད་པ་ཅན་ཞེན་པ་ཁོལ་ཙམ་ན། །རྟ་བརྒྱ་བརྒྱ་ཡོད་ཀྱང་རིའུ་ལུག་རྐུ། །ནོར་སྟོང་སྟོང་ཡོད་ཀྱང་གཉོམ་ཆུང་འཇོམས། །སེར་སྣ་སྡུག་སོགས་སྤོངས་ཤིག་རས་ཆུང་པ། །གཏི་མུག་ཅན་ཉལ་འོག་ཟིན་ཙམ་ན། །དགྲ་རྣ་བས་ཚོར་ཡང་ལྡེམ་མེ་བ། །གཉེན་མིག་གིས་མཐོང་ཡང་ཧར་རེ་བ། །མཛངས་རང་མགོ་ཐོན་ཅིག་རས་ཆུང་པ། །ང་རྒྱལ་ཅན་རང་རོ་ཆེ་ཙམ་ན། །མི་ཆེན་པོའི་དྲུང་དུ་ང་རྒྱལ་བསྐྱེད། །སྐུ་བཙུན་པོའི་དྲུང་དུ་ཟས་ངན་འདྲེན། །འཕྲལ་རང་ཚུགས་ཟུངས་ཤིག་རས་ཆུང་པ། །ལས་དུག་ལྔ་འཁྲུགས་པའི་གྲོང་ཁྱེར་ན། །ཁ་ཟ་འདོད་འཁྱམས་པས་ཁ་མཆུ་འཕོག །རྐང་འགྲོ་ལ་དགའ་དེ་རྡོ་ལ་འཕོག །བུ་དགེ་སྦྱོར་མཛོད་ཅིག་རས་ཆུང་པ། །བླ་མའི་དྲུང་དུ་རི་ཁྲོད་གནས། །ཁྱེད་རས་པ་རྣམས་ལ་ད་རུང་གཅེས། །གདུལ་བྱ་དུས་བབ་ཀྱི་སློབ་མ་ལ། །ཆོས་སྙིང་རུས་བཟོད་པ་ལྡན་པར་ཤོག

།ཉམས་མྱོང་རྩལ་ཁ་རྫོགས་པར་ཤོག །དོན་སྐུ་བཞིའི་འབྲས་བུ་ཐོབ་པར་ཤོག །ཅེས་གསུངས་སོ། །ཡང་རྗེ་བཙུན་མི་ལ་རས་པ་དཔོན་སློབ་རི་ལ་སྐྱོ་སང་ལ་བྱོན་ཙ་ན། ཆར་པ་ཟིམ་པ་ཅིག་བབས་པས། རས་ཆུང་པ་འཕྲུ་ས་ཚོལ་དུ་ཕར་རྒྱུག་ཚུར་རྒྱུག་བྱས་པའི་ཚེ་ཆར་པས་བང་སྐད། རྗེ་བཙུན་ཆེན་པོས་དབུ་བཏུམ་ནས་བཞུགས་པས་ཆར་པས་མ་བང་སྐད། ཆར་པ་ཆད་པ་དང་རས་ཆུང་པ་ལ་མགུར་གསུངས་པ། ལྟ་བ་རྒོད་པོས་ནམ་འཕང་བསྐྱོད་པ་དང་འདྲ་སྟེ། །སེམས་རེས་འགའ་མཐོ་སྟེ་རེས་འགའ་དམའ། །སེམས་མཐོ་དམན་དུ་གྱུར་ཅིང་ས་མ་ཟིན། །སེམས་ས་མ་ཟིན་པ་དེ་གང་དུ་འཁྱམས། །སེམས་ཐག་ཆོད་ཀྱི་རྣལ་འབྱོར་བློ་རེ་བདེ། །སྒོམ་པ་ཀུན་སྤྲིན་བར་གྱི་ཉི་མ་དང་འདྲ་སྟེ། །སེམས་རེས་འགའ་གསལ་ཏེ་རེས་འགའ་འགྲིབ། །སེམས་གསལ་འགྲིབ་ཏུ་གྱུར་ཅིང་ས་མ་ཟིན། །སེམས་ས་མ་ཟིན་པ་དེ་གང་དུ་འཁྱམས། །སེམས་ཐག་ཆོད་ཀྱི་རྣལ་འབྱོར་བློ་རེ་བདེ། །སྤྱོད་པ་ཀུན་ཆུ་ཁའི་བྱེ་མ་དང་འདྲ་སྟེ། །སེམས་རེས་འགའ་ཞིབ་ལ་རེས་འགའ་རྩིང༌། །སེམས་རྩིང་ཞིབ་ཏུ་གྱུར་ཅིང་ས་མ་ཟིན། །སེམས་ས་མ་ཟིན་པ་དེ་གང་དུ་འཁྱམས། །སེམས་ཐག་ཆོད་ཀྱི་རྣལ་འབྱོར་བློ་རེ་བདེ། །འབྲས་བུ་ཀུན་ལོང་བའི་འཁར་བ་དང་འདྲ་སྟེ། །སེམས་རེས་འགའ་ཐོབ་སྟེ་རེས་འགའ་ཤོར། །སེམས་ཐོབ་ཤོར་དུ་གྱུར་ཅིང་ས་མ་ཟིན། །སེམས་ས་མ་ཟིན་པ་དེ་གང་དུ་འཁྱམས། སེམས་ཐག་ཆོད་ཀྱི་རྣལ་འབྱོར་བློ་རེ་བདེ། དམ་ཚིག་ཀུན་ས་མཚམས་ཀྱི་མཁར་དང་འདྲ་སྟེ། །སེམས་རེས་འགའ་ཐོབ་སྟེ་རེས་འགའ་ཤོར། སེམས་ཐོབ་ཤོར་དུ་གྱུར་ཅིང་ས་མ་ཟིན། །སེམས་ས་མ་ཟིན་པ་དེ་གང་དུ་འཁྱམས། །སེམས་ཐག་ཆོད་ཀྱི་རྣལ་འབྱོར་བློ་རེ་བདེ། །ཞེས་གསུངས་པས་རས་ཆུང་པ་ཤིན་ཏུ་མཉེས་སྐད། ཡང་གསུངས་པ། སྐྱེ་གནས་སྲིད་ལེན་གྱི་ཕུང་པོ་འདི། །སྒོ་ང་རྡོག་པས་བརྫིས་པ་འདྲ། འཛིན་པའི་ཐག་པ་ཆད་ཙམ་ན། །ས་མཚམས་སྲིད་པའི་བར་དོ་འདི། །སྦྲུལ་ལ་བགྱིས་པའི་མདུད་པ་འདྲ། །སྤྱོད་པ་བླང་དོར་གྲོལ་ཙམ་ན། །སེམས་བྱ་བྲལ་གྱི་ངང་ལ་གནས་པ་དེ།

རྩལ་གསུམ་རྫོགས་པ་སེང་གེ་འདྲ། །སྣང་གསལ་སྟོང་གསལ་ཡེ་ཤེས་གསལ། །གསལ་བ་གསུམ་དང་འགྲོགས་ཙམ་ན། །སྤྲིན་མེད་མཁའ་ལ་ཉི་ཤར་འདྲ། །ཡུལ་དང་ཕུང་པོ་རྟག་ཀྱང་འགྱེལ། །སེམས་དང་ཕུང་པོ་འཆིང་ཐག་ཆད། །མི་ལུས་རིན་ཆེན་ཆུད་མ་ཟོས། །ང་རྣལ་འབྱོར་གྱི་སོ་ནམ་ཟིན་ནམ་སྙམ། །ཁྱེད་ལ་དེ་ལྟར་ཅང་གདའམ། །རློམ་སེམས་མ་ཆེ་རས་ཆུང་པ། །ཞེས་གསུངས་སོ། །ཡང་རྗེ་བཙུན་གྱིས་བདེ་སྡུག་ཤན་འབྱེད་ཀྱི་མགུར་འདི་གསུངས་པ། ཨོཾ་སྭ་སྟི། རང་ངོ་རང་གིས་ཤེས་ནས་གནས་ལུགས་དོན་དང་ལྡན་པའི་རྣལ་འབྱོར་པ་དེ་ནམ་ཡང་བདེ། །འཁྲུལ་པའི་རྗེས་སུ་འབྲངས་ནས་སྡུག་བསྔལ་བསྲིང་སྐྱེད་བྱེད་པའི་ཆོས་པ་དེ་ནམ་ཡང་སྡུག །མ་བཅོས་ངང་ལ་བཞག་ནས་འགྱུ་བྱེད་རང་སར་དག་པའི་རྣལ་འབྱོར་པ་དེ་ནམ་ཡང་བདེ། །བྱུང་ཚོར་རྗེས་སུ་འབྲངས་ནས་ཆགས་སྡང་རང་ཀ་གསོག་པའི་ཆོས་པ་དེ་ནམ་ཡང་སྡུག །སྣང་བ་ཆོས་སྐུར་རྟོགས་ནས་རེ་དོགས་ཐེ་ཚོམ་མེད་པའི་རྣལ་འབྱོར་པ་དེ་ནམ་ཡང་བདེ། །བབ་ཅོལ་ཐོ་ཅོར་སྤྱད་ནས་ཆོས་བརྒྱད་མགོ་བོ་མ་ནོན་པའི་ཆོས་པ་དེ་ནམ་ཡང་སྡུག །ཐམས་ཅད་སེམས་སུ་ཤེས་ནས་ཅིར་སྣང་གྲོགས་སུ་འཁྱེར་བའི་རྣལ་འབྱོར་པ་དེ་ནམ་ཡང་བདེ། །མི་ཚེ་ཡེངས་ལ་བསྐྱལ་ནས་འཆི་ཀ་འགྱོད་པ་སྐྱེ་བའི་ཆོས་པ་དེ་ནམ་ཡང་སྡུག །རྟོགས་ཚད་ཁོང་དུ་ཆུད་ནས་གནས་ལུགས་རང་ས་འཛིན་པའི་རྣལ་འབྱོར་པ་དེ་ནམ་ཡང་བདེ། །འདོད་པ་ངན་པ་ཁོང་དུ་བཅུག་ནས་དུང་དུང་ཤམ་ཤམ་བྱེད་པའི་ཆོས་པ་དེ་ནམ་ཡང་སྡུག །མཚན་མ་རང་སར་གྲོལ་ནས་ཉམས་མྱོང་རྒྱུན་ཆད་མེད་པའི་རྣལ་འབྱོར་པ་དེ་ནམ་ཡང་བདེ། །ཐ་སྙད་ཚིག་ཕྱིར་འབྲངས་ནས་སེམས་ལ་ཐག་ཆོད་མེད་པའི་ཆོས་པ་དེ་ནམ་ཡང་སྡུག །འཇིག་རྟེན་བྱ་བ་བཏང་ནས་ཆད་འཛིན་གཟའ་གཏད་དང་བྲལ་བའི་རྣལ་འབྱོར་པ་དེ་ནམ་ཡང་བདེ། །བྲེ་ཕུལ་སྡུག་སོགས་བྱས་ནས་བུ་སྨད་གཉེན་འདུན་གསོ་བའི་ཆོས་པ་དེ་ནམ་ཡང་སྡུག །ཞེན་པ་ནང་ནས་ལོག་ནས་ཐམས་ཅད་སྒྱུ་མར་རྟོགས་པའི་རྣལ་འབྱོར་པ་དེ་ནམ་ཡང་བདེ། །གཡེང་བའི་འདམ་དུ་ཞུགས་ནས་ལུས་ངག་བྲན་དུ་ཁོལ་བའི་ཆོས་པ་དེ་ནམ་ཡང་སྡུག

།བརྩོན་འགྲུས་ཀྱི་རྟ་ལ་བཞོན་ནས་ཐར་པའི་ས་ལམ་བགྲོད་པའི་རྣལ་འབྱོར་པ་དེ་ནམ་ཡང་བདེ། །ལེ་ལོའི་སྒྲོག་ཏུ་ཚུད་ནས་འཁོར་བའི་གཏིང་རྡོ་བྱེད་པའི་ཆོས་པ་དེ་ནམ་ཡང་སྡུག །ཐོས་བསམ་གྱི་སྒྲོ་འདོགས་ཆོད་ནས་གཉུག་མ་རྒྱུན་ཆད་མེད་པའི་རྣལ་འབྱོར་པ་དེ་ནམ་ཡང་བདེ། །སྣ་ཐག་མི་ལ་བྱིན་ནས་ངོ་སྲུང་མཐུན་འཇུག་བྱེད་པའི་ཆོས་པ་དེ་ནམ་ཡང་སྡུག །ཅི་དགུ་རྒྱབ་ཏུ་སྐྱུར་ནས་རྟག་ཏུ་ལྷ་ཆོས་བྱེད་པའི་རྣལ་འབྱོར་པ་དེ་ནམ་ཡང་བདེ། །བྱུང་ཚོར་རྗེས་སུ་འབྲངས་ནས་ཆགས་སྡང་རང་ཁར་སོང་པའི་ཆོས་པ་དེ་ནམ་ཡང་སྡུག །ཅེས་དང༌། ཡང་གསུངས་པ། ན་མོ་གུ་རུ། ལྟ་སྒོམ་གཅིག་ཏུ་ཤེས་ནས་རྩེ་གཅིག་གི་ངང་ལ་འཇོག་པའི་རྣལ་འབྱོར་པ་དེ་བདེ་སྟེ། ལྟ་སྒོམ་ཐ་དད་བྱས་ནས་སེམས་ལ་ཡིད་ཆེས་མེད་པའི་ཆོས་པ་འདི་སྦྱངས། །ཅིར་སྣང་ཆོས་ཉིད་དུ་ཤེས་ནས་སྒོམ་པའི་ཐུན་མཚམས་མེད་པའི་རྣལ་འབྱོར་པ་བདེ་སྟེ། །སྐྱེ་མེད་ཐུན་དུ་བཅད་ནས་རྣམ་རྟོག་གར་དགར་ལྡང་བའི་ཆོས་པ་འདི་སྦྱངས། །སྤྱོད་པ་བྱར་མེད་ཤེས་ནས་ཚོགས་དྲུག་རང་སར་གྲོལ་བའི་རྣལ་འབྱོར་པ་བདེ་སྟེ། །སྒོ་ལྔ་ཡུལ་ལྔར་ཤར་ནས་བདག་འཛིན་གྱི་སྤྱོད་པ་བྱེད་པའི་ཆོས་པ་འདི་སྦྱངས། །འབྲས་བུ་སྐྱེ་མེད་དུ་ཤེས་ནས་འཁོར་འདས་སྣང་བ་ལ་འདས་པའི་རྣལ་འབྱོར་པ་བདེ་སྟེ། །འབྲས་བུ་མ་རིག་པས་བསྒྲིབས་ནས་གཏན་དུ་འཁོར་བར་འཁྱམས་པའི་ཆོས་པ་འདི་སྦྱངས། །རྟོགས་ཚད་ཁོང་དུ་ཆུད་ནས་རྒྱལ་ཁམས་ཕྱོགས་མེད་བསྐོར་བའི་ཆོས་པ་རྣལ་འབྱོར་པ་དེ་བདེ་སྟེ། རང་ཡུལ་ཡིད་ལ་བརྟགས་ནས་སེམས་ལ་བག་ཆགས་སོགས་པའི་ཆོས་པ་འདི་སྦྱངས། །བླ་མ་སྤྱི་བོར་བཀུར་ནས་འཁོར་འབངས་ཕྱོགས་མེད་དུ་བསྟེན་པའི་ཕྱག་རྒྱ་མོ་དེ་བདེ་སྟེ། །སྣང་ཚད་དགྲ་རུ་ལྡང་ནས་བླ་མ་ཐ་མལ་དུ་ཁུར་བའི་ཕྱག་རྒྱ་མོ་དེ་སྦྱངས། །ཞེས་གསུངས་ཏེ་བསམ་བློ་རྩབ་རྩུབ་མེད་པར་བསྒོམས་པས། །རས་པ་ཡང་ཉི་ཤུ་ཙམ་བྱུང་ངོ༌། །གཞན་སྒོམ་ཆེན་ཡང་བཞི་བཅུ་ཙམ་བྱུང་བས་འགྲོ་དོན་རེ་ཆེལ་འཕེལ་ཏེ།

གདམས་ངག་བས་ཀྱང་མིག་ཁྲིད་གལ་ཆེ་བས། དེར་སོང་བ་རྣམས་ཚེ་འདིའི་སྣང་བ་མེད་ཅིང༌། བྱ་བ་ཐོང་བ་གཅིག་པུ་ལ་དགའ་བས། སྙིང་རུས་ཆེ་བ་མང་དུ་བྱུང་ངོ༌། །དེ་ཐམས་ཅད་ཆོས་བརྒྱད་རང་སར་གྲོལ་བ་སྙེན་ནམ་དྲོད་ཕུག་གི་སྐོར་རོ། ། ༈ དེ་ནས་དགུ་པ་རྩོད་པས་མི་རྫི་བའི་ཡོན་ཏན་ནི། རྗེ་བཙུན་ཆེན་པོ་དཔོན་སློབ་སྙེ་ནམ་དྲོད་ཕུག་ན་བཞུགས་པ་ལ། སྙེ་ནམ་སྟེང་ཆེན་བྱ་བ་ན་སྟོན་པ་དར་ལོ་དང༌། ལོ་སྟོན་བྱ་བ་གཉིས་ཀྱི་མགོས་བྱས་མཚན་ཉིད་པའི་སྟོན་པ་མང་པོ་ཡོད་པ་ལ། དབྱར་ཁ་ཞིག་ཐན་པ་ཆེན་པོ་བྱུང་ནས་ནས་དཀོན་པས། ཡོན་བདག་རྣམས་ཀྱིས་སྟོན་པ་རྣམས་ལ་ནས་བུན་ཐོང་བྱས་པ་ལ། བུན་མ་བཏང་བས་ཡོན་བདག་རྣམས་མ་དགའ་ནས། ཕྱིས་ཚོགས་སོགས་རྣམས་མི་ལ་རས་པ་དཔོན་སློབ་ལ་ཚོགས་ཆེ་ཟེར་ནས་ཤི་དགེ་གསོན་གནས་ཐམས་ཅད་དེར་ཁྱེར་བས། སྟོན་པ་རྣམས་ཀྱི་བསོད་ནམས་ཆུ་བཅད་དུ་སོང་བས་དེར་སྟོན་པ་རྣམས་བཀའ་གདམས་པ་ཡིན་པས་ཆང་སྡང་བྱས་ཏེ། སྟོན་པ་རྣམས་ཚོགས་ནས་ལོ་སྟོན་ན་རེ། །འོ་སྐོལ་ཚོའི་ཡོན་བདག་རྣམས་ལ་བུན་རེ་བཏང་ན་འཐད་དེ། དེ་མ་བཏང་བས་ད་མི་ཚོས་དད་ལོག་བྱས་ནས་རྣལ་འབྱོར་པ་འདི་ལ་ཐམས་ཅད་འདུས་པས་མ་བཟང༌། ད་འོ་སྐོལ་གྱིས་ལག་པ་ནས་བཟུང་སྟེ་ཕུད་ན་འཕུད་ཐུབ་སྟེ་མི་ལ་ངོ་ཚ་བས། ཁྱེད་སྟོན་པ་སྒྲ་ཚད་ལ་མཁས་པ་གསུམ་སོང་ལ་ཆོས་གཏམ་གྱིས་དང༌། ཁོ་ཡི་ཁ་ནས་ལྕེ་མིན་པ་བྱུང་རྒྱུ་མེད་པས་ཁོ་རང་བུད་ལ་འགྲོ་བ་ཡིན་ཟེར་བས། དེར་སྟོན་པ་གསུམ་སོང་ནས་ངེད་བླ་མ་ལ་མཇལ་དུ་འོང་བ་ཡིན་ཟེར་བས། རས་ཆུང་པས། སྟོན་པ་གསུམ་མཇལ་ཟེར་བས་མཇལ་ལམ་མི་མཇལ་ཞུས་པས། བླ་མའི་ཞལ་ནས། ང་ལྷོ་བྲག་མར་པའི་དྲུང་དུ་ཡོད་དུས། ཁྱོད་ཀྱི་ལུས་ངག་ཡིད་གསུམ་གྱིས་ཕན་གར་ཐོག་གྱིས། ཐ་ན་འབེལ་གཏམ་གླེང་བསླང་ལ་སོགས་པས་ཀྱང་དོན་ཆེན་དུ་འགྱུར་གསུངས་པས། སྟོན་པ་དང་འཕྲད་དགོས་གསུངས་ནས་ནང་དུ་བོས་ཏེ་ཚ་བ་དྲངས་ཏེ་ཆབ་བཏང་ནས། བླ་མའི་ཞལ་ནས།

འོ་དད་པ་ཅན་གྱི་དད་ཟས་འདི། ས་ལ་ཕོག་ན་ས་འགས། རྡོ་ལ་ཕོག་ན་རྡོ་འགས། ཆུ་ལ་ཕོག་ན་ཆུ་འཆད་བྱ་བ་ཡིན་པས། ཁྱེད་སྟོན་པ་རྣམ་གསུམ་གྱིས་ཀྱང་མདོ་རེ་གསུང་བར་ཞུ་ཞུས་པས། སྟོན་པ་གྲལ་མགོ་མ་དེ་ལངས་ནས། ངེད་སྟོན་པ་བསླབ་པ་གསུམ་དང་ལྡན་ཞིང་ཆོས་གསུམ་དང་མི་བྲལ་བ་འདི། ཡོན་སྦྱོང་བའི་གནས་ཡིན་པས། མདོ་བཏོན་ཡང་ཆོག་མ་བཏོན་ཡང་ཆོག །ཁྱེད་རྣལ་འབྱོར་པས་དད་ཟས་འདི་ཙམ་ཟ་བའི་གདིངས་ཅི་ཡོད་ཟེར་བས། ཉམས་རྟོགས་པའི་ཉམས་ལེན་མགུར་འདི་གསུངས་སོ། །དམ་ཆོས་ཐེག་པའི་མཐར་ཐུག་སྙིང་པོའི་དོན། །ལུང་རིག་མན་ངག་འདུས་པ་བདུད་རྩིའི་རོ། །བླ་མ་ཀུན་གྱིས་བཀུར་བ་སྤྱི་གཙུག་རྒྱན། །རྗེ་མི་འབྲལ་གཙུག་གི་རྒྱན་དུ་བཞུགས། །བདག་གིས་ཉམས་ལེན་སུམ་ཆ་གསུམ་དུ་བྱས། །གསུམ་ཆ་ཡི་དམ་བསྐྱེད་རིམ་བསྒོམས། །གསུམ་ཆ་རྩ་རླུང་ཐིག་ལེ་བསྒོམས། །གསུམ་ཆ་ཕྱག་རྒྱ་ཆེན་པོ་བསྒོམས། །སྒོམ་ཐུན་བཞིའི་སེམས་བསྐྱེད་བྱང་ཆུབ་སེམས། །དངོས་དད་ཀྱི་ལྷ་ཡོན་སྟོང་པར་སྦྱངས། །བླུན་དད་ཀྱི་ཚོགས་གསོག་གཏོར་མར་བསྔོས། །རང་དད་ཀྱི་ཚོགས་གསོག་ལྷ་ལ་འབུལ། །ལྷ་དད་ཀྱི་ཚོགས་གསོག་འབྱུང་པོར་བསྔོས། །ང་ཚོགས་འཁོར་བསྐོར་བའི་རྣལ་འབྱོར་པ། །བློ་ཆོས་ལ་འགྲོ་བར་བྱིན་གྱིས་རློབས། །ཞེས་གསུངས་པས། ཡང་སྟོན་པ་ན་རེ། ཁྱོད་ལ་བསླབ་པའི་ཤེས་རབ་མེད་ན། ལག་སྡུམ་བྲག་ལ་འཛེགས་པ་འདྲ། ཐར་པ་ཐོབ་མི་སྲིད། སྒོམ་པའི་ཉམས་ལེན་མེད་ན་ལོང་བས་ལྷ་ཁང་ལྟ་བ་དང་འདྲ། ཡང་དག་པའི་དོན་མཐོང་མི་སྲིད། ཁྱོད་ཡི་དམ་བསྐྱེད་རིམ་ཇི་ལྟར་བསྒོམ་ཟེར་བས། ཟབ་མོ་བསྐྱེད་རིམ་བསྒོམ་ལུགས་ཀྱི་མགུར་འདི་གསུངས་སོ། །བདག་གིས་ཡི་དམ་བསྐྱེད་རིམ་བསྒོམ་ཙ་ན། །ལུས་སྣང་སྟོང་བར་སྣང་གི་འཇའ་ཚོན་འདྲ། །དེ་ལ་ངོས་བཟུང་མེད་པས་སྲེད་པ་ཟད། །ངག་གྲག་སྟོང་ལུང་སྟོང་གི་བྲག་ཆ་འདྲ། །དེ་ལ་བཟང་ངན་མེད་པས་འཁྲུལ་པ་ཟད། །སེམས་གསལ་སྟོང་ཉི་ཟླའི་འོད་དང་འདྲ། །དེ་ལ་ཕྱོགས་རིས་མེད་པས་བདག་འཛིན་ཟད། །ཐ་མལ་གྱི་ལུས་ངག་ཡིད་གསུམ་ཉིད། །དེ་རང་བྱུང་རྡོ་རྗེའི་སྐུ་གསུང་ཐུགས། །སྒོ་གསུམ་ཐ་མལ་དུ་མ་ལུས་བློ་རེ་བདེ། །ཅི་བྱས་ཆོས་དང་མཐུན་པའི་ཞེ་རེ་སྐྱིད། །ཆོས་ལམ་དུ་འགྲོ་བར་བྱིན་གྱིས་རློབས། །ཞེས་གསུངས་པས།

ཡང་སྟོན་པ་ན་རེ། ཕྱི་བ་ས་འོག་ཏུ་ཟླ་བ་གསུམ་བཞི་ཉལ་བས་ལུས་མི་འགུལ། ཉ་ཆུ་ལ་གནས་པ་འཚུབ་མི་སྲིད་པས། དེ་ཚོ་རླུང་གི་ཡོན་ཏན་ཡིན། སེམས་ལ་ཡོན་ཏན་རྟ་རྔ་ཙམ་མེད་པར་ཁྱོད་ཀྱི་རྩ་རླུང་ཇི་ལྟར་བསྒོམ་ཟེར་བས། ཟབ་མོ་རྩ་རླུང་བསྒོམ་ལུགས་འདི་མགུར་དུ་གསུངས་སོ། །བདག་གི་རྩ་རླུང་ཐིག་ལེ་བསྒོམ་ཙ་ན། །རྩ་གཙོ་བོ་གསུམ་དང་འཁོར་ལོ་བཞི། །ལུས་སྲེད་པ་ཟད་པས་རང་ལུས་འདྲ། །རྫས་ཡི་གེ་དག་པས་མ་དང་འཕྲད། དོན་རང་ཞལ་མཐོང་བས་ནོར་བ་མེད། །རླུང་མ་ལ་འདུས་པས་གནད་དུ་བསྣུན། །ཉམས་བདེ་གསལ་མི་རྟོག་ལྷུན་གྱིས་གྲུབ། །བློ་ཞེན་པ་མེད་པའི་མི་དང་འཕྲད། །སེམས་ཐེ་ཚོམ་མདུད་པ་དངོས་སུ་ཞིག །ཁམས་དྭངས་སྙིགས་འཁྲུགས་པ་འདོད་ཆགས་ཁམས། །ཆོས་ཁ་ལ་མ་ལུས་རྒྱུད་དང་འདྲེས། །འོད་གསལ་མ་བུའི་བརྩེ་གདུང་འགྲིགས། འདོད་སྲིད་ཟག་པའི་ཕུང་པོ་ཞིག །སྣང་བ་ཆོས་སུ་ཟད་པའི་མི་རེ་སྐྱིད། །སྟོང་པ་གོ་ཡུལ་དུ་མ་ལུས་དང་རེ་སྤྲོ། །ལམ་འཁྲུལ་པ་སེལ་བར་བྱིན་གྱིས་རློབས། །ཞེས་གསུངས་པས། ཡང་སྟོན་པ་ན་རེ། སྒོམ་ཆེན་པ་རྣམས་ལ་བསྒོམ་ཅི་འདྲ་ཞིག་ཡོད་བྱས་ཙ། བསྒོམ་བྱ་སྒོམ་བྱེད་ཀྱི་མཐའ་དང་བྲལ་བས་ལབ་རྒྱུ་མེད། གོ་རྒྱུ་མེད། ཤེས་རྒྱུ་མེད་ཟེར་ཙ། ཁྱོད་ལ་ཅི་དྲིས་ལ་བྱེད་རྒྱུ་རེ་དང༌། བསྒོམ་རྒྱུ་རེ་དང༌། སྟོན་རྒྱུ་རེ་ཡོད་ལ་ཁད་ཀྱི་སྣང་བ་དགའ་དགའ་ཆེན་པོ་འདུག་པས་ཉན་འདོད་ཅིང་བྱུང་བས་ད་རུང་ཕྱག་རྒྱ་ཆེན་པོ་དེ་ཇི་ལྟར་བསྒོམ་ཟེར་བས། ཟབ་མོ་ཕྱག་རྒྱ་ཆེན་པོ་བསྒོམ་ལུགས་ཀྱི་མགུར་འདི་གསུངས་སོ། །བདག་གི་ཕྱག་རྒྱ་ཆེན་པོ་བསྒོམ་ཙ་ན། །དོན་ཡིན་ལུགས་སྟེང་དུ་རྩོལ་མེ་བཞག །མ་ཡེངས་ངང་དུ་ཡེངས་པར་བཞག །སྟོང་པའི་ངང་དུ་གསལ་བར་བཞག །བདེ་བའི་ངང་དུ་རིགས་པར་བཞག །མི་རྟོགས་ངང་དུ་རྟོགས་པར་བཞག །སྣ་ཚོགས་ངང་དུ་མཉམ་པར་བཞག །དེ་ལྟར་བཞག་པའི་སེམས་ཉིད་ལ། །འགག་མེད་ངེས་ཤེས་སྣ་ཚོགས་འཆར། །རང་གསལ་རྩོལ་མེད་འཕྲིན་ལས་འགྲུབ། །འབྲས་བུ་ཡིད་སྨོན་དུ་མ་ལུས་བློ་རེ་བདེ། །རེ་དོགས་གཉིས་འཛིན་དང་བྲལ་བས་དང་རེ་སྤྲོ། །འཁྲུལ་པ་ཡེ་ཤེས་སུ་འབར་བར་བྱིན་གྱིས་རློབས། །ཞེས་གསུངས་པས།

སྟོན་པ་ན་རེ། ཨེ་མ་ཐོས་བསམ་བྱས་པ་ལ། འདི་འདྲ་བློ་ལ་ཤ་ར་ར་མི་འོང་འདི་ཚོ་དེ་གོང་ནས་བསྒྲིགས་ནས་སྟེར་བའི་བླ་མ་ཞིག་ཡོད་པ་ཨེ་མ་ཡིན། བླ་མ་དེ་ཡོད་ན་ངེད་ཚོ་ལ་སྟོན་དང་ཟེ་བ་ལ། ཟབ་མོ་བླ་མ་སྟོན་པའི་མགུར་འདི་གསུངས་སོ། །མི་བདག་གི་བླ་མ་རྗེ་བཙུན་དེ། །རྩ་གསུམ་འདུས་པ་སངས་རྒྱས་ཀྱིས་ཞིང༌། །རླུང་ལྔ་དག་པ་སེང་གེའི་ཁྲི། །ཁམས་ལྔ་དག་པ་པདྨའི་གདན། །སེམས་ཉིད་སྟོང་པ་བླ་མའི་སྐུ། །ཡེ་ཤེས་ལུས་ཅན་རྡོ་རྗེ་འཆང༌། །མངོན་ཤེས་དྲུག་ལྡན་ཏེ་ལོ་པ། །སྒྱུ་འཕྲུལ་དྲྭ་བ་ནཱ་རོ་པ། །བཀའ་དྲིན་སྟོབས་ལྡན་མར་པའི་སྐུ། །མི་བདག་གིས་སྤྱི་བོའི་གདན་སྟེང་དུ། །འབྲལ་བ་མེད་པར་རྒྱུན་དུ་བཞུགས། །ཁྱེད་མོས་གུས་མིག་གིས་ལྟ་ཤེས་ན། །རྡོ་རྗེ་འཆང་དང་གཉིས་སུ་མེད། །མོས་གུས་ཀྱིས་གསོལ་བ་འདེབས་ཤེས་ན། །བྱིན་རླབས་ཀྱི་སྦྲང་ཆར་ཟད་པ་མེད། །སྟོང་ཉིད་ཀྱི་མཆོད་པ་འབུལ་ཤེས་ན། །དངོས་གྲུབ་ཀྱི་གཏེར་ཁ་ཐམས་ཅད་འགྲུབ། །ཅེས་གསུངས་པས་སྟོན་པ་དད་པ་སྐྱེས་ནས། མ་གོ་མ་ཤེས་མ་རིག་གསུམ། འཇིག་རྟེན་འདི་ན་དབང་རེ་ཆེ། མི་ཚོས་ཟེར་བ་བཞིན་མི་བདེན་པར་འདུག །ཁྱེད་ལ་ཡང་ཆོས་ལུགས་བཟང་པོ་འདུག །ཁྱེད་ཀྱི་བླ་མ་དེ་ཡང་སུ་ཡིན་གྱིས་མཐོང་རྒྱུ་མ་རེད། ད་ཅི་རྩོད་པའི་ཚིག་མང་པོ་སོང་བ་རྣམས་བཟོད་པར་གསོལ། ད་བདག་སྟོན་པ་འདི་གསུམ་ལ་གདམས་ངག་གང་ཕན་པ་ཐུགས་ལ་ཐོགས་ཞུས་པས། རྗེ་བཙུན་གྱི་གདམས་ངག་གནང་ནས་བསྒོམ་དུ་བཅུག་པ་ས། ཐོས་པས་ཕྱིའི་སྒྲོ་འདོགས་ཆོད། བསྒོམ་པས་ནང་གི་སྒྲོ་འདོགས་ཆོད་པའི་སྟོན་སྒོམ་ཁྱད་འཕགས་གསུམ་བྱུང་ངོ༌། །དེ་ནས་ཟླ་བ་མང་པོ་སོང་བ་ལ། སྟོན་པ་དར་བློ་དང་ཡོན་བདག་རྣམས་འདུན་མ་བྱུང་ནས་ཡོད་པ་ལ། སྟོན་མོ་ཆེན་པོ་ཞིག་ཡོད་པའི་ས་ན་རྗེ་བཙུན་དཔོན་སློབ་ཡང་གདན་དྲངས་ཏེ། ལོ་སྟོན་དང་དར་ལོ་གཉིས་ཁྲི་རེ་རེ་བྱས་ནས་སྟོན་པའི་གྲལ་རིང་གཉིས་བྱས་ནས་འདུག་གོ

།རྗེ་བཙུན་ལ་ཡང་ཁྲི་ཞིག་བརྩིགས་པའི་སྟེང་དུ་བཞུགས་ནས་རས་པའི་གྲལ་རིང་བྱས་པའི་གྲལ་གྱི་རྐེད་སྨད་ན། ཁོང་ཚོས་རྩོད་པ་ལ་བཏང་བའི་སྟོན་པ་གསུམ་པོ་དེ་རྣལ་འབྱོར་པའི་ཆ་བྱད་བྱས་ནས་ཡོད་པ་དེ་ལོ་སྟོན་གྱིས་མཐོང་བས། རྣལ་འབྱོར་ཟོབ་པོས་མི་མགོ་གཡོགས་ནས་ང་ཡི་སྟོན་པ་གསུམ་ཡང་ལད་དུ་བཅུག་འདུག །སངས་རྒྱས་ཀྱི་བསྟན་པ་ལ་གནོད་པ་བྱས་འདུག་སྟེ། དེ་རིང་ཆོས་འབྲེལ་ཞིག་བྱེད་ཟློ་ནས་དམའ་ཞིག་འབེབ་དགོས་བསམ་པ་སྐྱེས་ནས་ལོ་སྟོན་གྱི་ཤ་ཁོག་གཅིག །མར་ཐུད་ཅིག་ཁྱེར་ནས་ཕུལ་ཏེ། ལོ་སྟོན་ན་རེ། ཆོས་ཐམས་ཅད་ཚད་མས་གཏན་ལ་འབེབས་དགོས་པས། ཚད་མ་སྤྱིའི་མཚན་ཉིད་དང༌། མངོན་གསུམ་དང༌། རྗེས་དཔག་དང་གྲུབ་མཐའི་དབྱེ་བ་དང་འགལ་མ་འགལ་དང༌། གྲུབ་མ་གྲུབ་དང༌། སྣང་ལ་མ་ངེས་པའི་དབྱེ་བ་ཞིག་ཐོང་དང་ཟེར་བ་ལ། རྗེ་བཙུན་གྱིས་སྟོན་པ་ཐ་སྙད་ཀྱི་རྫོང་ལ་མ་ཞེན་པར་ཆོས་ཉིད་སྐྱེ་མེད་གཉུག་མའི་ངང་ལ་ཞོག་དང༌། ཡོན་ཏན་ནང་ནས་སྐྱེ་ཞིང་འདུག །ཕྲག་དོག་དུག་ལྔ་འདི་ངན་སོང་གི་འབྲས་བུར་གདའ་བས་རང་རྒྱུད་མ་སྲེག །ང་ཡི་བྱུང་ཚུལ་ནི་འདི་ཡིན་གསུངས་ནས་མགུར་འདི་གསུངས་སོ། །དུས་སྙིགས་མའི་སེམས་ཅན་ཕྲག་དོག་ཆེ། །ཁྱོད་ལོ་སྟོན་དང་དར་ལོ་ཚུར་ཉོན་དང༌། །ང་མ་ཡི་མངལ་ནས་མ་སྐྱེས་ན། །ནུ་ཞོ་མངར་མོ་ཅི་ལ་འཐུང༌། །ནུ་ཞོ་མངར་མོ་མ་འཐུང་ན། །ཕྱེ་མར་ཁམ་གསུམ་ཅི་ལ་ཟ། །ཕྱེ་མར་ཁམ་གསུམ་མ་ཟོས་ན། བྱིན་པས་ལུས་པོ་ཅི་ལ་ཐེགས། །བྱིན་པས་ལུས་པོ་མ་ཐེགས་ན། །ཐེམ་པའི་ལ་སྒོ་ཅི་ལ་བརྒལ། །ཐེམ་པའི་ལ་སྒོ་མ་བརྒ་ན། །རྒྱལ་ཁམས་ཕྱོགས་མེད་ཅི་ལ་འགྲིམས། །རྒྱལ་ཁམས་ཕྱོགས་མེད་མ་འགྲིམས་ན། །བླ་མ་རྗེ་དང་ཅི་ལ་མཇལ། །བླ་མ་རྗེ་དང་མ་མཇལ་ན། །གྲུ་ཐོབ་སྙན་བརྒྱུད་ཅི་ལ་ཞུ། །གྲུ་ཐོབ་སྙན་བརྒྱུད་མ་ཞུས་ན། །རི་ཁྲོད་དགོན་པ་ཅི་ལ་འགྲིམ། །རི་ཁྲོད་དགོན་པ་མ་འགྲིམ་ན། ཉམས་དང་དྲོད་རྟགས་ཅི་ལ་འཆར། །ཉམས་དང་དྲོད་རྟགས་མ་ཤར་ན། །རས་གོས་རྐྱང་པས་ཅི་ལ་དྲོས། །རས་གོས་རྐྱང་པས་མ་དྲོས་ན།

ཡོན་བདག་ཕོ་མོ་ཅི་ལ་དད། །ཡོན་བདག་ཕོ་མོ་མ་དད་ན། །ཁྱེད་སྟོན་པ་ཕྲག་དོག་ཅི་ལ་སྐྱེས། །སྟོན་པས་ཕྲག་དོག་མ་སྐྱེས་ན། །སྟོན་པ་དམྱལ་བར་ཅི་ལ་འགྲོ། །སྤོ་རི་སྤོ་མཐོའི་རྩེ་མོ་ན། །ཤེའུ་ཆུང་དགོའུ་ཆུང་རྩྭ་ཟ་བ། །སྤྱང་རི་ཁྱི་སྔོན་མོ་ཟུག་རྔུ་སྐྱེ། །དེ་རིང་རི་ཁྱི་ཨེ་མ་འཁྲུལ། །སྙེ་ནམ་རི་ཡི་དགོན་པ་ན། །མི་ལ་རས་པ་བསྒོམ་པ་ལ། །སྟོན་པ་ལོ་སྟོན་ཟུག་རྔུ་སྐྱེ། །དེ་རང་སྟོན་པ་ཨེ་མ་འཁྲུལ། །ཡོན་བདག་ཕོ་མོའི་དད་ཟས་ལ། །ཁྱེད་མཁས་བཙུན་བཟང་པོ་སེར་སྣ་སྐྱེ། །དེ་རང་མཁས་བཙུན་ཨེ་མ་འཁྲུལ། དོན་མེད་ཚིག་གི་སྟོང་སྒྲ་ལ། །དོན་བདེན་པར་མ་འཛིན་སྟོན་པ་བ། །ཚེ་སུམ་གཉིས་ཟད་པ་མ་ཚོར་རམ། །རྟོག་གེའི་ངན་ཚིག་སྣ་ཚོགས་ལ། །ཚེ་སྟོང་པར་མ་ཟད་སྟོན་པ་བ། །ངས་ཚིག་ངན་ཡ་བོ་ལབ་མི་ཁོམས། མུ་སྟེགས་རྟོགས་པ་བགྲང་མི་ལང༌། །ཚོད་མའི་ཚད་མ་འཐུང་མ་མྱོང༌། །དེ་རེས་ཀྱི་རྩོད་པ་སྟོན་པ་རྒྱལ། །ཞེས་གསུངས་པས། ལོ་སྟོན་ཁྲོས་ནས། དྲིས་པའི་ཆོས་སྐད་ཀྱི་ལེན་དེ་མེད་པར། རྦད་མི་ཤེས་པའི་ཁ་རྦད་ཆེན་པོ་བྱེད་པའི་ཟོབ་པོ་ཅིག་གིས་ཡུལ་གྱི་བཅུད་ཁོང་ཚོས་བསྡུས་ཟེར་ནས་ཐལ་བ་བླ་མའི་ཞལ་དུ་བཏབ་པས། རྗེ་བཙུན་གྱིས། འོ་རེ་ཁྱེད་མཚན་ཉིད་པ་ལ་འདི་འདྲའི་ཆོས་ལུགས་ཤིག་ཡོད་གསུངས་ནས་ཐུགས་སྐྱོ་བ་ཆད་དེ། རས་ཆུང་པས། ང་ཡི་བླ་མའི་བ་སྤུ་ཡང་མི་དོ་བ་ལ་འདི་འདྲ་བྱས་བསམ་ནས། བེར་ཀ་ཞིག་ཁྱེར་ནས་བརྒྱབ་ཏུ་ཕྱིན་པ་ལ། རྗེ་བཙུན་ཞལ་འཛུམ་པ་མཛད་ནས་རས་ཆུང་པའི་ལག་པ་ནས་འཇུས་ཏེ། རས་ཆུང་པ་བཀའ་ཡི་མནན་པའི་མགུར་འདི་གསུངས་སོ། །རྗེ་སྤྱི་གཙུག་ནོར་བུ་འགྲོ་བའི་མགོན། །བླ་མ་སྐུ་དྲིན་ཅན་གྱི་ཞབས་ལ་འདུད། །རྐྱེན་ངན་བྱང་ཆུབ་ཏུ་འགྱུར་བར་བྱིན་གྱིས་རློབས། །བུ་རས་ཆུང་མ་ཡེངས་དར་ཅིག་ང་ལ་ཉོན། །ཁ་ངོམ་ལྟོ་སྐྱིད་ཀྱི་ཆོས་པ་ལ། རྐྱེན་ངན་པ་བྱུང་དུས་ཐ་མལ་པ། །དེ་རྒྱུད་ངན་དུ་སོང་ན་བར་ཆོད་ཆེ། །འཁྲུགས་པ་བྱས་ན་རང་ཉིད་ཕམ། །བུ་དར་ཅིག་བླ་མའི་བཀའ་ལ་ཉོན། །ཆོས་ལྟ་བའི་རྒྱལ་པོ་ནམ་མཁའ་ལ།

བུ་རིགས་པའི་ཁྱུང་ཕྲུག་ཡངས་རྩལ་སྦྱངས། །ཁྱུང་ཕྲུག་ཡངས་རྩལ་མ་ཞེན་ཅིག །བརྒྱ་ལ་གཤོག་རྩལ་ཞེན་པ་ན། །ཕྱོགས་རིས་ཀྱི་དོང་ལ་ལྟུང་ཉེན་གདའ། །བུ་རས་ཆུང་བླ་མའི་བཀའ་ལ་ཉོན། །ཆོས་སྒོམ་པའི་རྒྱལ་པོ་མཚོ་མོ་ལ། །བུ་རིགས་པའི་ཉ་ཆུང་ཡངས་རྩལ་སྦྱངས། །ཉ་ཆུང་ཡངས་རྩལ་མ་ཞེན་ཅིག །བརྒྱ་ལ་ཡངས་རྩལ་ཞེན་པ་ན། །འཁྲུལ་པའི་དོང་དུ་ཚུད་ཉེན་གདའ། །བུ་རས་ཆུང་བླ་མའི་བཀའ་ལ་ཉོན། །ཆོས་སྤྱོད་པའི་རྒྱལ་པོ་གངས་རི་ལ། །བུ་རིགས་པའི་སེང་ཕྲུག་ཡངས་རྩལ་སྦྱངས། །སེང་ཕྲུག་ཡངས་རྩལ་མ་ཞེན་ཅིག །བརྒྱ་ལ་ཡངས་རྩལ་ཞེན་པ་ན། །ཆོས་བརྒྱད་སྒྲོགས་སུ་ཚུད་ཉེན་གདའ། །བུ་རས་ཆུང་བླ་མའི་བཀའ་ལ་ཉོན། །ཆོས་འབྲས་བུའི་རྒྱལ་པོ་རིན་ཆེན་གླིང༌། །བུ་རིགས་པའི་ཚོང་ཕྲུག་ཚོང་ཞིག་འདོད། །ཚོང་ཕྲུག་མེལ་ཚེ་མ་ཞེན་ཅིག །བརྒྱ་ལ་མེལ་ཚེ་ཞེན་པ་ན། །སེམས་སྟོང་ཉིད་ནོར་བུ་འཆོར་ཉེན་གདའ། །བུ་རས་ཆུང་བླ་མའི་བཀའ་ལ་ཉོན། །བུ་ཞེ་སྡང་མ་ཆེ་རང་རྒྱུད་སྲེག །སྡུག་བསྔལ་མ་བྱེད་རང་སེམས་བརླག །ཅེས་གསུང་པས། རས་ཆུང་པ་ཡང་ང་རྒྱལ་དུམ་པ་ཞི་ནས་བཟོད་པ་བསྒོམ་མོ། །ལོ་སྟོན་ལ་མི་ཁ་ཕོག་ནས་བསོད་ནམས་ཆུ་བཅད་པ་བཞིན་དུ་སོང༌། ཕྱིས་ཤི་བའི་དུས་སུ་སྒྲོམ་རྨྱ་བྱ་བ་ཞིག་ལ་ཆགས་ནས་ཡུལ་དེའི་དཀོར་བདག་ཅིག་ཏུ་སྐྱེས་ནས། མི་རྣམས་ཀྱི་མནའ་སྐྱེལ་བའི་དཔང་པོ་བྱེད་པ་ཅིག་བྱུང་སྐད་དོ། །དར་ལོའི་བསམ་པ་ལ། རྣལ་འབྱོར་པ་གཉེན་པོ་ཞིག་འདུག་བསམ་ནས་ཁྱེད་ལ་སྒོམ་ཉམས་བཟང་པོ་ཡོད་ལས་ཆེ་ཟེར་བས། བླ་མས་ང་ཡི་ཉམས་ཁྱོད་ལ་བཤད་པས་འཕངས་གསུངས་ནས་འཕངས་པ་དྲུག་གི་མགུར་འདི་གསུངས་སོ། །ཆོས་གསང་སྔགས་ཀྱི་ལྟ་བ་ཁ་པོ་ཆེ། །ཁྱོད་ཕྱོགས་འཛིན་ཅན་གྱི་སྟོན་པ་ལ། །ཐ་སྙད་རྒོལ་བ་བྱེད་པ་འཕངས། །སྒོམ་པ་ཡེངས་སུ་མེད་པ་ལ། །བླ་བོ་ལོང་གཏམ་འཆོལ་ཚིག་ལ། །རྣལ་འབྱོར་ཤེས་པ་ཡེངས་སུ་འཕངས། །གསང་སྤྱོད་བརྟུལ་ཤུགས་རླབས་པོ་ཆེ། །གསང་བའི་གནས་སུ་སྤྱོད་རྒྱུ་ལ། །རྟུལ་ཞུགས་ཁྲོམ་དུ་སྟོན་པ་འཕངས། །སྒོམ་པས་བྱང་ཆུབ་ཐོབ་པ་ལ། །སྒོམ་པ་བཞག་ནས་ཆོས་བཤད་བྱེད། །སྒོམ་ཆེན་སྟོན་པ་བྱེད་པ་འཕངས། །བླ་མའི་གདམས་ངག་སེང་གེའི་ཞོ། །སྣོད་བཟང་ནང་དུ་བླུགས་རྒྱུ་ལ། །སྣོད་ངན་གདམས་ངག་སྟེར་བ་འཕངས། །དབེན་གནས་ཡིད་དུ་འོང་བ་དེ།

དང་པོར་དང་དུ་བླངས་ནས་ཀྱང༌། །བར་དུ་སྟོང་པར་བཞག་པ་འཕངས། །རྣལ་འབྱོར་ཉམས་སུ་ལེན་པའི་གླུ། །རི་ཁྲོད་དགོན་པར་བླང་རྒྱུ་ལ། །མང་སར་ཉམས་མྱོང་གླུ་ལེན་འཕངས། །ཞེས་གསུངས་པས། དར་ལོ་ན་རེ། ཁྱེད་ཀྱི་ཕ་རོལ་ཏུ་ཕྱིན་པ་དྲུག་ཉམས་སུ་ལེན་ཤེས་སམ། ཟེར་བས་ཡང་ཕ་རོལ་ཏུ་ཕྱིན་པ་དྲུག་ཉམས་སུ་ལེན་ཚུལ་གྱི་མགུར་འདི་གསུངས་སོ། །སྐྱབས་ཆེན་རྒྱལ་བ་དཀོན་མཆོག་གསུམ། །བདེ་ཆེན་སྤྱི་གཙུག་རྒྱན་དུ་བཞུགས། །འབྲལ་མེད་དུས་གསུམ་བླ་མ་དེ། མི་བརྗེད་སྙིང་གི་དཀྱིལ་དུ་བཞུགས། འགྲོ་དྲུག་སེམས་ཅན་མ་རྒན་རྣམས། །བདེ་ལྡན་བློ་ཡི་ཕུགས་སུ་བཞུགས། །ང་ཐེག་ཆེན་ཆོས་ལ་ཐོན་པ་མེད། །ཐུགས་ཀའི་སྟོང་ཉིད་ལ་བསམ་པ་མེད། །སྐྱེ་མེད་གནས་ལུགས་ལ་སྒོམ་པ་མེད། །མི་དགེ་བཅུ་ལ་ལོག་པའི་ཆོས། །སེར་སྣའི་རྒྱ་མདུད་གྲོལ་བ་ཡི། །ཆོས་བརྒྱད་སྦྱིན་པས་ཅི་ལ་ཕན། །གཡོ་སྒྱུ་ཟོལ་ཟོག་མ་སྤངས་པའི། །ཚུལ་འཆོས་ཚུལ་ཁྲིམས་ཅི་ལ་ཕན། །ཚིག་རྩུབ་གོ་ཆ་མི་ཐུབ་པའི། སེམས་འཁྲུགས་བཟོད་པས་ཅི་ལ་ཕན། །ལེ་ལོ་དང་སྙོམས་ལས་མ་སྤངས་པའི། །ཁྲལ་འཇལ་བརྩོན་འགྲུས་ཅི་ལ་ཕན། །རང་སེམས་གཡེང་བ་མ་ཞི་བའི། །ནན་བསྒོམ་བསམ་གཏན་ཅི་ལ་ཕན། །སྣང་བ་གྲོགས་སུ་མ་ཤར་བའི། །ཡིན་ལུགས་ཤེས་པས་ཅི་ལ་ཕན། །འགག་དང་ཉ་ག་མི་ཤེས་པའི། །ཐོས་པ་ཆེ་བས་ཅི་ལ་ཕན། །སྤང་བླངས་ལག་ལེན་མི་གཏུབས་པའི། །རྒྱུ་འབྲས་ཁ་རྩིས་ཅི་ལ་ཕན། །རང་རྒྱུད་ཚོགས་དང་མི་ལྡན་པའི། བདག་ལྟའི་འདོད་པས་ཅི་ལ་ཕན། །ལར་ཉོན་མོངས་དུག་སྦྲུལ་མི་གསོད་པར། །ཡེ་ཤེས་འདོད་པ་ལོག་ལྟ་ཡིན། །ཕྲག་དོག་གི་འཚུབ་མ་མ་ཞི་བར། །བྱམས་སེམས་འདོད་པ་ལོག་ལྟ་ཡིན། །འགྲོ་ལ་གནོད་འཚེ་མ་སྤངས་པའི། །ཆོས་ལ་འདོད་པ་ལོག་ལྟ་ཡིན། །ངར་འཛིན་ཕྱོགས་རིས་མ་སྤངས་པའི། །མཉམ་ཉིད་འདོད་པ་ལོག་ལྟ་ཡིན། །རང་ཞི་འདོད་འགོང་པོ་མི་རྡུང་པར། །ཉོན་མོངས་ཐོ་བས་རྣལ་འབྱོར་རྡུངས། །བྱེད་སྤྱོད་ཚོགས་སུ་མི་བསྒྱུར་བར། །གཞན་གྱི་དགེ་ལ་བར་དུ་གཅོད། །སེམས་དང་ཆོས་གཉིས་མི་བསྲེ་བར།

དོན་མེད་སྡིག་པས་རང་སེམས་དཀྲུགས། །ཆོས་ལ་མ་བསྒོམ་གྱི་ནར་གདའ། །འཆི་ཁར་མི་འགྱོད་ཙམ་རེ་མཛོད། །ཅེས་གསུངས་པས། སྟོན་པ་དེའི་སེམས་སླུས་ཏེ་མི་ཀུན་གྱིས་ཟེར་བ་ཙམ་མི་འདུག །ཁྱེད་ལ་ཡང་ཆོས་ཟབ་མོ་འདུག །ད་ཁྱེད་ཕ་རོལ་ཏུ་ཕྱིན་པ་བཅུ་ཉམས་སུ་ལེན་ཤེས་སམ་ཟེར་བས། ཡང་ཕ་རོལ་ཏུ་ཕྱིན་པ་བཅུ་ཉམས་སུ་ལེན་ཚུལ་གྱི་མགུར་འདི་གསུངས་སོ། །ཁྱེད་ལོ་སྟོན་སྟོན་པ་དར་ལོ་ཉོན། །ལར་ཚེ་ཡོད་དུ་རེ་ལ་མི་ཚེ་ཟད། །འགལ་འབྲེལ་གྱི་ཚིག་ལ་སེམས་སེམས་ནས། །ཚེ་སུམ་གཉིས་ཟད་པ་མ་ཚོར་ཟི། །ལར་ནི་དམ་ཆོས་མཛད་ན་ལེགས། །དུས་སྙིགས་མའི་སེམས་ཅན་ཉོན་མོངས་རགས། །མི་སྡིག་ཆེན་གྱི་ཁ་ལ་བཟོད་ཀླག་མེད། །རྗེ་སྒྲ་བསྒྱུར་མར་པ་སྐུ་དྲིན་ཅན། །དུས་སྙིགས་མའི་སེམས་ཅན་སྐྱབས་དུ་གསོལ། །དྲན་པ་སྣ་ཚོགས་ཀྱིས་ཕ་རོལ་ན། །སྦྱིན་པ་བཏང་བ་ལོག་ན་མེད། །དྲན་མེད་རྟོགས་པའི་ཕ་རོལ་ན། །ཚུལ་ཁྲིམས་བསྲུང་བ་ལོག་ན་མེད། །ཟབ་མོ་མཐོང་བའི་ཕ་རོལ་ན། བཟོད་པ་བསྒོམ་པ་ལོག་ན་མེད། །དེ་གསུམ་དབྱེར་མེད་ཕ་རོལ་ན། །བརྩོན་འགྲུས་བརྩམས་པ་ལོག་ན་མེད། །སྟོང་ཉིད་རྟོགས་པའི་ཕ་རོལ་ན། བསམ་གཏན་བསྒོམ་པ་ལོག་ན་མེད། །ཤེས་པ་སྣ་ཚོགས་ཕ་རོལ་ན། །ཤེས་རབ་སྤྱད་པ་ལོག་ན་མེད། །བྱམས་སེམས་རྒྱས་པའི་ཕ་རོལ་ན། །འགྲོ་དོན་བྱ་བ་ལོག་ན་མེད། །ཡེ་ཤེས་རྒྱས་པའི་ཕ་རོལ་ན། །ཐབས་ཞེས་བྱ་བ་ལོག་ན་མེད། །བདུད་བཞི་འཇོམས་པའི་ཕ་རོལ་ན། །སྟོབས་ཞེས་བྱ་བ་ལོག་ན་མེད། །བདག་གཞན་དབྱེར་མེད་ཕ་རོལ་ན། །སྨོན་ལམ་འདེབས་པ་ལོག་ན་མེད། །ཅེས་གསུངས་པས། ཡང་ཞུས་པ། འོ་ན་ཁྱེད་ལ་ལྟ་སྒོམ་སྤྱོད་པ་འབྲས་བུ་ཇི་ལྟ་བུ་བདོག །བླ་མ་སུ་ཡིན་ཟེར་བ་ལ་མགུར་འདི་གསུངས་སོ། །སེམས་ཉིད་ནམ་མཁའ་ལྟ་བུ་ལ། །ཕྱི་ནང་ཆོས་ཀུན་གསལ་ལ་དག །ཤེལ་སྒོང་ལག་མཐིལ་བཞག་པ་འདྲ། །དེ་རྣམ་པ་ཀུན་མཁྱེན་སྟོང་པ་ཉིད། །དེ་ལྟ་བ་ཙམ་ཞིག་དཔེར་བཞག་ན། །བློ་འདས་ཀྱི་ཟུར་ཁ་འགྲིམ་ཞིང་འགྲོ། །རྟག་ཆད་ཆམ་ལ་འབེབས་ཤིང་འགྲོ།

འགྱུར་མེད་ལམ་དུ་སློང་ཞིང་འགྲོ། །ལྟ་བ་ངན་ཏེ་ང་མི་འགྱོད། །སླད་ཀྱི་སྒོམ་པ་བཞེད་པ་ན། སེམས་ཉིད་མ་བཅོས་ལྷུག་པར་ཞོག །འདི་ལ་བཅས་བཅོས་མི་བྱ་སྟེ། །བཅོས་པའི་སྐྱོན་གྱིས་མཐོང་མི་འགྱུར། །སེམས་ཉིད་མ་བཅོས་ཆོས་ཀྱི་སྐུ། །སྒོམ་པ་ཙམ་ཞིག་དཔེར་བཞག་ན། །འོད་གསལ་ཟུར་ཁ་འགྲིམ་ཞིང་འགྲོ། །བྱིང་རྒོད་ཆམ་ལ་འབེབས་ཤིང་འགྲོ། །རང་བྱུང་ལམ་ལ་སློང་ཞིང་འགྲོ། །སྒོམ་པ་ཞེན་ཏེ་ང་མི་འགྱོད། །ཡང་ཅིག་སྤྱོད་པ་ཞེན་པ་ན། །འགྲོ་འཆག་ཉལ་འདུག་ལྷུག་པར་ཞོག །ཤེས་པ་མ་དགུག་ལྷུག་པར་ཞོག །བྱ་བ་ཐོང་ལ་སེམས་ཀྱི་རྟེན་མ་བཅའ། །བྱིང་རྒོད་བྱུང་ན་དེ་ཀ་རང་ལ་ལྟོས། །ཞེ་འདོད་བྱུང་ན་བདུད་དུ་ཤེས་པར་གྱིས། །དེ་སྤྱོད་པ་ཙམ་ཞིག་དཔེར་བཞག་ནས། །ངེས་མེད་ཀྱི་ཟུར་ཁ་འགྲིམ་ཞིང་འགྲོ། །ཕྱོགས་རིས་ཆམ་ལ་འབེབས་ཤིང་འགྲོ། །ཞེན་མེད་ལམ་དུ་སློང་ཞིང་འགྲོ། །སྤྱོད་པ་དམན་ཏེ་ང་མི་འགྱོད། །སྒྲུབ་པའི་དམ་ཚིག་བཞེད་པ་ན། །སེམས་ཉིད་ངང་དུ་བསྲུང་བྱ་དག །མི་དགེ་བཅུ་ལས་རྣམ་པར་གྲོལ། །གཡོ་སྒྱུ་མངོན་ལྐོག་མ་མཆིས་པར། །དམ་ཚིག་ལྷུན་གྲུབ་དཔེར་བཞག་ནས། །རྣམ་དག་ཟུར་ཁ་འགྲིམ་ཞིང་འགྲོ། །གཡོ་སྒྱུ་ཆམ་ལ་འབེབས་ཤིང་འགྲོ། །དམ་ཚིག་འཕྱལ་ཏེ་ང་མི་འགྱོད། །ལན་གཅིག་འབྲས་བུ་བཞེད་པ་ན། །བློ་འདས་མཚན་མ་རང་གྲོལ་བའི། །འཁོར་བ་མྱང་འདས་སྤང་བླང་མེད། །རྟོགས་པས་དབང་གིས་འཁོར་བ་ལ། སྐྱེ་འགག་མེད་པས་མྱ་ངན་འདས། །གཉུག་མ་ཙམ་ཞིག་དཔེར་བཞག་ནས། །ཚེ་གཅིག་གི་ཟུར་ཁ་འགྲིམ་ཞིང་འགྲོ། །རེ་དོགས་ཆམ་ལ་འབེབས་ཤིང་འགྲོ། །འབད་མེད་ལམ་དུ་སློང་ཞིང་འགྲོ། །ཐོབ་རྒྱུ་མེད་དེ་ང་མི་འགྱོད། དེ་འདྲའི་བླ་མ་བཞེད་པ་ནི། །རྡོ་རྗེ་འཆང་གིས་བྱིན་བརླབས་པའི། །རྣལ་འབྱོར་ཆེན་པོ་ཏེ་ལོ་པ། །གྲུབ་པ་བརྙེས་པའི་ནཱ་རོ་པ། །དཀའ་བ་སྤྱད་པའི་ལོ་ཙཱ་བ། །སངས་རྒྱས་ཉིད་ཀྱི་བརྒྱུད་པ་བཞི། །རྗེ་རས་པ་ཙམ་ཞིག་དཔེར་བཞག་ནས། །མན་ངག་ཟུར་ཁ་འགྲིམ་ཞིང་འགྲོ། །ཐ་སྙད་ཆམ་ལ་འབེབས་ཤིང་འགྲོ། །སྙན་བརྒྱུད་ལམ་དུ་སློང་ཞིང་འགྲོ། །ཞེས་གསུངས་པས།

སྟོན་པ་དར་ལོ་དད་པ་སྐྱེས་ནས་ཆོས་ཞུས་ཏེ། བརྒྱུད་པ་འཛིན་པའི་སློབ་མ་སྟོན་སྒོམ་རབ་བྱུང་གི་ཡ་བར་གྱུར་པ་ཞིག་བྱུང་སྐད་དོ། །དེ་ཐམས་ཅད་དར་ལོའི་སྐོར་རོ།། །།དེ་ནས་རས་ཆུང་པས། བླ་ལ་ཞུ་བ་ཞུས་པ་ཚེ་ཅིག་ལ་སངས་རྒྱས་པའི་གདམས་ངག་ཟབ་སྟེ། སྟོན་པ་རྣམས་ཀྱི་ཆོས་སྐད་ལ་ལེན་མ་ཐེབ་ན་མི་མང་དུ་ངོ་ཚ་བར་འདུག་པས། ང་རྒྱ་གར་དུ་ཆོས་ཤིག་ཞུར་འགྲོ་བས། བླ་མས་ཁྱོད་ཚེ་གཅིག་ལ་སངས་རྒྱས་འགྲུབ་ན་ནོར་མི་ཉན། ཚིག་ངན་གྱི་ལེན་འདེབས་འདོད་པ་བདུད་ལངས་པ་ཡིན། ད་རུང་ཁྱོད་རང་བསམ་བློ་ལེགས་པར་ཐོང་གསུངས་པ་ལ། རས་ཆུང་པས་ཞུས་པ། ངས་བསམ་བློ་བཏང་ཡང་འགྱོད་པ་མེད་སྐྱིད་པ་ཡིན་ཞུས་ནས་མགུར་འདི་ཕུལ་ལོ། །སྔོན་ཚེ་ཕ་ཡུལ་རང་ས་བས། །ད་ལྟ་སྙེ་ནམ་དྲོད་ཕུག་བདེ། །སྔོན་ཚེ་ཕ་ཡུལ་འབྲུ་རྐོ་བྱེད། །ད་ལྟ་སྤྱིལ་པོའི་ག་དར་བྱེད། །སྔོན་ཚེ་ཕ་ཁུའི་གདན་ས་བས། ད་ལྟ་བླ་མའི་ཞབས་དྲུང་སྐྱིད། །སྔོན་ཚེ་ད་ཕྲུག་ཁ་སེར་བས། ད་ལྟ་རས་ཆུང་རྡོར་གྲགས་བདེ། །སྔོན་ཚེ་མཐོང་ཐོས་སྡུག་བསྔལ་བས། །ད་ལྟ་ཀུན་གྱིས་མཆོད་གནས་བདེ། །སྔོན་ཚེ་བཀྲེས་སྐོམ་འབྲལ་མེད་བས། །ད་ལྟ་ཏིང་འཛིན་འཚོ་བས་བདེ། །ཆོས་ལ་མི་ཚེ་སྐྱེལ་བ་ལ། །བདེ་སྐྱིད་ཐམས་ཅད་འགྲུབ་པའི་ཐབས། །རྗེ་རི་ཁྲོད་རས་པའི་བྱིན་བརླབས་ཀྱིས། །བདག་བསམ་པ་འགྲུབ་པར་བྱིན་གྱིས་རློབས། །ཞེས་ཞུས་པས། བླ་མའི་ཞལ་ནས། འོ་བུ་བདེ་བ་ངོ་ཤེས་པ་དེ་ཡོན་ཏན་སྐྱེས་པའི་རྟགས་ཡིན། ཁྱོད་ཀྱི་མིང་ཡང་བདེ་བ་ཡོན་ཏན་དུ་ཐོག་གསུངས་སོ། །དེ་ནས་ཡབ་སྲས་གཉིས་ཀྱི་སྙེ་ནམ་པ་ལ་གསེར་གྱི་བསོད་སྙོམས་མཛད་པས། གསེར་རེ་མང་ཞིག་བྱུང་བས་རས་ཆུང་པ་ལ་ཐམས་ཅད་གནང་སྟེ་བླ་མས་མགུར་འདི་གསུངས་སོ། །བུ་ཐོས་ཆུང་རྩོད་པ་ཕམ་པ་དེ། ཉམས་ལེན་ཞན་ཅིང་ཐེ་ཚོམ་ཟ། །སློབ་གཉེར་འདོད་ཅིང་ས་མཐའ་བསྐོར། །དེ་རྣལ་འབྱོར་ལྡོག་པའི་འཕྲང་ཅིག་ཡིན། །ཁྱོད་རྒྱ་གར་ཡུལ་དུ་འགྲོ་འདོད་ན། །ལུས་མེད་མཁའ་འགྲོའི་དམ་ཆོས་ཞུས། །རྩོད་པའི་ཚིག་ངན་བྱ་རྒྱུ་མེད། །ང་དང་པོ་གཏུག་ས་མ་ནོར་བས། །ནཱ་རོ་ཆེན་པོའི་བརྒྱུད་ལ་གཏུག

།བར་དུ་བསྒོམ་ས་མ་ནོར་བས། །བྲ་དཀར་སྤོ་མཐོན་རྩེ་ལ་བསྒྲུབས། ཐ་མལ་ལྡོམ་ས་མ་ནོར་བས། །བཤེས་མེད་འདྲིས་མེད་ཡུལ་དུ་ལྡོམ། །དེ་ནས་རྣལ་འབྱོར་ལྡོག་མི་སྲིད། །ང་ལྷོ་བྲ་མར་པའི་ཞབས་དྲུང་དུ། སྐལ་བ་བཟང་པོའི་དམ་ཆོས་ཞུས། །རྗེ་བླ་མ་སངས་རྒྱས་འདི་སྐད་གསུངས། །འཁོར་ལོས་སྒྱུར་རྒྱལ་རིན་ཆེན་འཛིན། །ལམ་ལྔ་བྱ་འཕུར་ཆོས་ཉིད་ཀློངས། །རིག་པ་ཡེ་ཤེས་སྒྲོན་མེ་གཅིག །རྩ་རླུང་དྲ་མིག་འཁོར་ལོ་གཉིས། །བདེ་ཅན་གསུང་གི་རིན་ཆེན་གསུམ། །རོ་སྙོམས་ཕྱི་ཡི་མེ་ལོང་བཞི། །རང་གྲོལ་ཕྱ་རྒྱ་ཆེན་པོ་ལྔ། །དམ་ཆོས་འདི་ལྔ་ཡོད་གསུངས་པས། །ང་ན་སོ་རྒས་ནས་མ་ཐོན་པས། །ཁྱོད་ནཱ་རོའི་སློབ་བརྒྱུད་འཛིན་པའི་བུ། །རྒྱ་གར་ཡུལ་ནས་ལོང་ལ་ཤོག །ཅེས་གསུངས་པས། རས་ཆུང་པ་དགའ་ནས་གསེར་ཚོའི་ནང་ནས། གསེར་ཐེག་པོ་གཅིག་བླ་མའི་དབུ་ཐོག་ཏུ་འཕང་ནས་འདི་སྐད་ཞུས་སོ། །བླ་མའི་བཀའ་ལུང་དགོངས་པ་རྣམས། །སྲོག་འདོར་ཕྱིར་ཡང་སྒྲུབ་པར་ཞུ། །གདམས་ངག་མཁའ་འགྲོའི་བདུད་རྩི་ལ། །ལུང་བསྟན་བཞིན་དུ་ལེན་པར་ཞུ། །བྱིན་རླབས་བཀའ་དྲིན་ཐུགས་རྗེ་ལ། །ཡེང་བ་མེད་པར་འཇུག་པར་ཞུ། །བཀའ་ཚིག་རྡོ་རྗེའི་ཕྲེང་བ་ལ། །བརྗེད་པ་མེད་པར་དྲན་པར་ཞུ། །སྣང་བ་ལམ་གྱི་བར་ཆོད་ལ། རས་ཆུང་རྗེ་མེད་བཤེས་མེད་ལ། ལས་ཅི་ལ་ཐུག་ཀྱང་སྐྱོབ་པར་ཞུ། །རྒྱ་གར་གཅན་འཕྲང་འཇིགས་པ་ལས། བདག་གང་དུ་འགྲོ་ཡང་གཟིགས་པར་ཞུ། །འདྲིས་མེད་མི་ཡི་གདོང་དམར་ལ། །ལས་འཕྲོ་བཟང་དང་སྤྲོད་པར་ཞུ། །སྣང་བ་ལམ་གྱི་བར་ཆད་ལ། ནོར་བ་ཐལ་ན་བསྒྱུར་བར་ཞུ། དུས་དང་རྣམ་པ་ཐམས་ཅད་དུ། །ཐུགས་རྗེས་ཅིས་ཀྱང་འཛིན་པར་ཞུ། །ཞེས་ཞུས་པས། བླ་མའི་ཞལ་ནས། རས་ཆུང་པ་ཁྱོད་ཀྱི་སྟོན་པ་ལ་ལན་མ་ཐེབ་བསམ་ནས། ཚིག་ངན་རྟོག་གེའི་སྒུམ་བུ་བསླབ་ན་རང་རྒྱུད་གྱོང་ཧྲང་ངེ་འགྲོ་ནས་ཏྲང་བ་མིས་མི་ཐུབ་པ་ཞིག་རེད་ནས་དགེ་སྦྱོར་འཁྲུགས་པས། ཚིག་ངན་མ་སློབ་ཅིག

།ལུས་མེད་མཁའ་འགྲོའི་ཆོས་སྐོར་དགུ་ཡོད་པ་ལས། བཞི་ལྷོ་བྲག་མར་པས་བླངས་ཟིན། ད་ལྔ་ཡོད་པ་ང་ལ་ལོང་གསུངས་པའི་ལུང་བསྟན་ཡོད་དེ། ང་ན་སོ་རྒས་པས་མ་ཐོན་པས། ཁྱོད་ཀྱིས་ལོང་དང་སེམས་ཅན་ལ་ཕན་ཐོག་པ་ཡིན་གསུངས་ནས་རས་ཆུང་པ་ལ་རྫོངས་སུ་བཏབ་པའི་མགུར་འདི་གསུངས་སོ། །བུ་གཅིག་ཏུ་གསང་སྔགས་ཐབས་ལམ་ཆེ། །གཉིས་སུ་བླ་མའི་གདམས་ངག་ཆེ། །གསུམ་དུ་རང་གི་ཤེས་རབ་ཆེ། །དེ་ལ་ཆེ་བ་རྣམ་གསུམ་མཛོད། །གཅིག་ཏུ་མཁས་པའི་ཞབས་ཏོག་དགོས། །གཉིས་སུ་བླ་མར་དད་པ་དགོས། །གསུམ་དུ་རང་ལ་སྙིང་རུས་དགོས། །དེ་ལ་དགོས་པ་རྣམ་གསུམ་མཛོད། །གཅིག་ཏུ་སྲོག་རྩོལ་གནས་སུ་ཚུད། །གཉིས་སུ་ཆོས་ཉིད་ཀློང་དུ་ཚུད། །གསུམ་དུ་ཆོས་ལ་ནང་བྱན་ཚུད། །དེ་ལ་ཚུད་པ་རྣམ་གསུམ་མཛོད། །གཅིག་ཏུ་བདེ་བའི་འོད་གསལ་མཐོང༌། །གཉིས་སུ་སྣང་བ་སྣ་ཚོགས་མཐོང༌། །གསུམ་དུ་ལུང་རིགས་མན་ངག་མཐོང༌། །དེ་ལ་མཐོང་བ་རྣམ་གསུམ་མཛོད། །བུ་ཕྱག་རྒྱ་མཚན་ལྡན་གྲོགས་སུ་གཅེས། །ཉམས་མྱོང་བདེ་བ་སེམས་ལ་གཅེས། །སྤྱོད་པ་གླང་ཆེན་ལྟ་བུ་གཅེས། །དེ་ལ་གཅེས་པ་རྣམ་གསུམ་མཛོད། །སྣོད་ངན་གདམས་ངག་སྟེར་བ་འཕངས། །ཉམས་མྱོང་གླུ་རུ་ལེན་པ་འཕངས། རྣལ་འབྱོར་གྲོང་དུ་འཁྱམས་པ་འཕངས། །དེ་ལ་འཕང་བ་རྣམ་གསུམ་མཛོད། །གཅིག་ཏུ་མཆེད་གྲོགས་ཚོགས་སུ་འདུས། །གཉིས་སུ་མཁའ་འགྲོ་ཚོགས་སུ་འདུས། །གསུམ་དུ་ལོངས་སྤྱོད་ཚོགས་སུ་འདུས། །དེ་ལ་འདུས་པ་རྣམ་གསུམ་མཛོད། །ཅེས་གསུངས་སོ། །རས་ཆུང་པ་རྒྱ་གར་དུ་འགྲོ་བ་ལ། ཀྱེ་སྟོན་ཟེར་བའི་རྫོགས་ཆེན་པ་གཅིག་གིས་དབུས་མཛད་དཔོན་སློབ་བཅོ་ལྔ་སོང་བ་ལ། བལ་པོར་སླེབ་པ་ན། བལ་པོའི་བྷ་རི་མ་ཐམས་ཅད་བོད་ཀྱི་ཛོ་ཀི་བཟང་པོ་ལ་ཆོས་ཞུ་ཟེར་ནས་འོང་བ་ལ། བྷ་རི་མ་ཅིག་གིས་འཕྲེང་བ་སྐེ་ནས་ཕུད། ལག་པ་ཐལ་མོ་སྦྱར་ནས་དད་པ་ཆེན་པོ་བྱས་པ་ལ། ཀྱི་སྟོན་གྱིས་རྫོགས་ཆེན་བཤད་པས། བྷ་རི་མ་དེའི་རྣ་བ་མི་གཏོད་པར་མི་དད་པའི་ཚུལ་བྱས་པས།

རས་ཆུང་པས། ཁྱོད་དང་པོ་དད་ནས་ཕྱིས་མི་དད་པ་ཅི་ཡིན་བྱས་པས། མོ་ན་རེ། ཇོ་ཀིའི་ཆོས་ལ་དད་རྒྱུ་མ་བྱུང༌། སངས་རྒྱས་པའི་ཆོས་ཤིག་བསྒྲུབས་པ་ལ། བྱིན་གྱིས་རློབས་པའི་བླ་མ། དངོས་གྲུབ་སྟེར་བའི་ཡི་དམ། བར་ཆད་སེལ་བའི་ཆོས་སྐྱོང་དགོས་པ་ལ། ལྷ་མེད་འདྲེ་མེད་རང་ཟེར་བས་གང་ལ་དད་པ་ཟེར། རས་ཆུང་པས་འོ་ན་ཁྱོད་ཀྱི་གདམས་ངག་གཅིག་ཞུ་བྱས་པས། བོད་ཕྲུག་སྒྲོན་ཆུང་འདྲ་བ་ཞིག །ངས་གདམས་ང་མི་ཤེས་ཟེར་ནས་བུད་སོང༌། དེར་དེ་ཡི་གཡོག་མོ་ཞིག་འདུག་པ་ལ། ཁྱོད་ཀྱི་ཇོ་མོ་དེས་ཆོས་ཅི་བྱེད་བྱས་པས་ང་ལ་བརྔན་ཞིག་སྟེར་དང་བཤད་ཟེར། དེར་གསེར་དུམ་པ་ཞིག་བྱིན་པས། དབྱུག་པ་ཞིག་སྒྱིད་དུ་བཅུག །ཕོར་པ་ཞིག་ལག་ཏུ་བཟུང་ནས། རྣལ་འབྱོར་མའི་ཆ་ལུགས་ཤིག་བྱས་ནས་སོང་ངོ༌། །རས་ཆུང་པས། རྣལ་འབྱོར་མའི་ཆོས་ལུགས་ཤིག་ཡོད་པར་གོའོ། །དེ་ནས་བལ་པོ་དང་རྒྱ་གར་གྱི་བར་དུ་འགྲིམ་མ་བྱུང་བས། དགུན་བལ་པོར་བཞུགས་ནས། བལ་པོ་ཧང་སུ་དཀར་པོའི་ཕག་མོ་ཡང་ཞུས་ནས་དཔྱིད་ཀར་སོང་བ་དང༌། བལ་པོའི་རྒྱལ་པོས་ལམ་རྟགས་ཤིག་བླངས་ན་རྒྱ་གར་དུ་ཕྱིན་དགོངས་ནས། རྔ་མ་དཀར་པོ་གཅིག །གླ་གོར་གཅིག །གསེར་ཞོ་གང་དང་གསུམ་ཁྱེར་ནས་མཇལ་ཞུས་ཙ། བོད་གླན་པ་ཁྱོད་དང་རྒྱལ་པོ་མཇལ་ས་མེད་ཟེར་བས། འོ་ན་སྐུ་མཁར་གྱི་རྩེ་ལ་བྱོན་ནས་ངས་ཞུ་རྒྱུ་གལ་ཆེན་ཞིག་ཡོད་བྱས་པས། རྒྱལ་པོ་སྐུ་མཁར་གྱི་རྩེར་མངོན་པ་ལ། ཕྱག་རྟེན་སྣ་གསུམ་པོ་དེ་ཕྱག་ཏུ་ཕུལ་ནས་མགུར་འདི་ཞུས་སོ། །རྒྱལ་པོའི་སྐུ་མཁར་མཐོ་མི་མཐོ། །ཕྱོགས་རིས་དམག་གི་བསྐོར་ན་མངོན། །སྒོམ་པའི་རི་རྒྱལ་བརྟན་མི་བརྟན། །དགོན་པར་ཡུན་རིང་བསྡད་ན་མངོན། །སྤྱོད་པའི་རྒྱལ་པོ་བཟང་མི་བཟང༌། །ཆོས་བརྒྱད་ཆབ་ལ་བརྒལ་ན་མངོན། །བརྩོན་འགྲུས་རྟ་ཕོ་མགྱོགས་མི་མགྱོགས། །ལེ་ལོའི་ཐང་ལ་བརྒྱུགས་ན་མངོན། །སེར་སྣའི་མདུད་པ་གྲོལ་མི་གྲོལ། །ཟང་ཟིང་ནོར་དང་འཕྲད་ན་མངོན། །ཤེས་རབ་རལ་གྲི་རྣོ་མི་རྣོ།

ལུང་དང་གྲུབ་མཐའ་གཤགས་ན་མངོན། །རྒྱལ་པོའི་བཀའ་ཁྲིམས་དམ་མི་དམ། །རས་ཆུང་རྒྱ་གར་དུ་ཕྱིན་ན་མངོན། །ཞེས་ཞུས་པས། རྒྱལ་པོའི་ཞལ་ནས་ཁྱོད་མི་ལ་རས་པའི་སློབ་མ་རས་ཆུང་པ་བྱ་བ་ཡོད་ཟེར་བ་དེ་ཨེ་ཡིན་གསུངས་པས། ཡིན་ལགས་ཞུས་པས། གཎྜིའི་རྟགས་ཤིག་གནང་སྟེ་ཕྱག་རྟེན་ཡང་ཕྱིར་གཏད་དེ། ལམ་ཆས་གང་དགོས་པ་ཁྱེར་གསུངས་ནས་ལམ་ཆས་ཀྱང་གནང༌། ད་རེས་ཁྱེད་ཀྱི་རྒྱ་གར་དུ་འགྲོ་ཚད་ཁྲིད་དང་ཅང་ཡང་མི་གསུང་པས། རས་ཆུང་པས་བརྒྱད་ཙམ་ཁྲིད་ནས་སོང་བས། ཤིང་སྤང་གསེར་གྱི་མཎྜལ་གྱི་རྩ་བ་ན། གསང་སྔགས་རྒྱ་པོ་ཏི་པུ་པ་དང་མཇལ་ནས་གསེར་སྲང་གང་ཁ་ཕྱེས་ཏེ་ཕྱག་རྟེན་བཏང་ནས་མགུར་འདི་ཞུས་སོ། །རྗེ་བླ་མའི་སྐུ་མཐོང་སྣང་བ་འགྱུར། །གསུང་ཐོས་པས་ལས་ངན་སྒྲིབ་པ་འདག །ཕྱག་དབང་རྐྱེན་ངན་བར་ཆད་སེལ། །བལྟས་ཤིང་ལྟ་འདོད་གསོལ་བ་འདེབས། །བདག་ཆགས་པའི་རྒྱལ་པོ་ཕ་ཡུལ་སྤངས། །འཛིན་པའི་རྒྱལ་པོ་ནོར་རྫས་སྤངས། །ཞེན་པའི་རྒྱལ་པོ་ཉེ་འབྲེལ་སྤངས། །ལས་བརྒལ་བར་དཀའ་བའི་ཐེམ་པ་བརྒལ། བགྲོད་པར་དཀར་བའི་ལམ་རིང་བགྲོད། །ང་སིང་ག་ལ་ཡི་ནགས་སུ་ཕྱིན་ཙ་ན། །ནགས་ཁྲོད་མུན་ནག་འཐིབ་པ་འདྲ། །མི་རྐུན་སྦྲང་ཆར་བས་ཀྱང་མང༌། ཚེ་སྲོག་ན་བུན་བས་ཀྱང་ཡལ། །གཙང་ཁ་ལ་ཡི་ནགས་སུ་ཕྱིན་ཙ་ན། །སྦ་ཟམ་ལྕམ་པ་རླུང་སྤྱོད་འདྲ། །ཚེ་སྲོག་ན་བུན་བས་ཀྱང་ཡལ། །བལ་པོའི་མཐིལ་དུ་ཕྱིན་ཙ་ན། །མི་ནད་བུ་ཡུག་བས་ཀྱང་འཚུབས། །མི་རོ་ལུད་ཕུང་བས་ཀྱང་མང༌། །ཚེ་སྲོག་ཟིལ་པ་བས་ཀྱང་ཡལ། །ལམ་རིང་པོའི་དཀའ་བ་སྣ་ཚོགས་སྤྱད། །ལུས་རྐྱེན་སྣང་སྡུག་བསྔལ་མང་ལགས་ཀྱང༌། །རྗེ་ཡིད་ལ་བྱས་པས་གནོད་མ་བྱུང༌། །རྗེ་བླ་མའི་ཆོས་ནི་རྒྱ་མཚོ་འདྲ། །རྒྱ་མཚོའི་གཏིང་ལ་ཐུག་མཐའ་མེད། །ཐུག་མཐའ་མེད་པའི་ཆོས་ཤིག་ཞུ། །བླ་མའི་ཆོས་ནི་ཉི་ཟླ་འདྲ། །ཉི་ཟླའི་འོད་ཀྱིས་འགྲོ་བ་ཁྱབ། །འོད་ཀུན་ལ་འཁྱབ་པའི་ཆོས་ཤིག་ཞུ། །བླ་མའི་ཆོས་ནི་ནོར་བུ་འདྲ། །ནོར་བུས་དགོས་འདོད་ཆར་བཞིན་འབབ། །དོན་དགོས་འདོད་འབྱུང་བའི་ཆོས་ཤིག་ཞུ། །བླ་མའི་ཆོས་ནི་སྨན་མཆོག་འདྲ། །སྨན་མཆོག་འདུས་པའི་ནད་རྣམས་སེལ། །ནད་ཉོན་མོངས་སེལ་བའི་ཆོས་ཤིག་ཞུ། །རྗེ་ཡིད་བཞིན་ནོར་བུ་འགྲོ་བའི་སྨན། །ཡེ་ཤེས་རྒྱ་མཚོའི་འོད་ཟེར་གྱིས།

འགྲོ་བ་སེམས་ཅན་ཐམས་ཅད་ལ། །དགོས་འདོད་ཉི་ཟླ་འཆར་དུ་གསོལ། །ཞེས་ཞུས་པས། ཏི་པུ་བའི་ཞལ་ནས་བོད་ཕྲུག་ཤེས་རབ་ཅན་ཞིག་འདུག་གསུངས་པས། རྨ་ལོ་ཙྭ་བ་ན་རེ། ཤེས་རབ་ཆེ་དང་པོ་ནས་བསམ་བསམ་པ་ཡིན་ཟེར་བས། ངས་བོད་སྐད་མི་ཤེས་ཏེ་ཐམས་ཅད་ཤེས་རབ་ཀྱི་གཤིས་ལས་འོང་བ་ཞིག་འདུག་གསུངས། གོང་ནས་བསམ་ཨེ་ཡིན། འཕྲལ་ལ་བརྒྱུད་པ་དང༌། བླ་མ་དང༌། གདམས་ངག་གང་འདོད་དྲིས་དང༌། འཕྲལ་དུ་ལེན་ཐེབ་ན། ཤེས་རབ་ཆེ་བའི་རྟགས་ཡིན་གསུང་པས། གསུངས་བ་བཞིན་དྲིས་པས་མགུར་འདི་ཕུལ་ལོ། །ང་ཡི་བརྒྱུད་པ་རྡོ་རྗེ་འཆང་ཆེན་ཡིན། །དཀའ་བབས་ཏེ་ལོ་པ་ནས་བབས། །བཅུད་ཀྱི་བདུད་རྩི་ནཱ་རོས་གསོལ། །ཡོན་ཏན་རྒྱ་མཚོ་མར་པས་བླངས། སྙན་བརྒྱུད་དྲོད་རྟགས་མི་ལས་བཏོན། །ང་མི་ལ་རས་ཆེན་བརྒྱུད་པ་འཛིན། །གདམས་ངག་མཁའ་འགྲོའི་སྙན་བརྒྱུད་ཡིན། །ང་རང་རས་ཆུང་རྡོར་གྲགས་ཡིན། །ང་རོ་སྙོམས་ཕྱི་ཡི་མེ་ལོང་ཞུ། །རྩ་རླུང་དྲ་མིག་འཁོར་ལོ་འདོད། །བདེ་ཆེན་གསུང་གི་འཁོར་ལོ་འདོད། །རང་གྲོལ་ཕྱག་རྒྱ་ཆེན་པོ་འདོད། །རིག་པ་ཡེ་ཤེས་སྒྲོན་མེ་འདོད། །གཞན་ཡང་གསང་སྔགས་དམ་པའི་ཆོས། གདམས་ངག་རིན་ཆེན་དམ་པའི་ནོར། །ནོར་འཁྲུལ་མེད་པར་གནང་བར་ཞུ། །ཞེས་ཞུས་པས། བླ་མ་ཏེ་ཕུ་བའི་ཞལ་ནས་འདི་གསུངས་སོ། །ཁྱོད་བརྒྱུད་པ་མ་ནོར་རྡོ་རྗེ་འཆང༌། གདམས་ངག་མ་ནོར་མཁའ་འགྲོའི་གསུངས། བཀའ་བབས་མ་ནོར་ཏེ་ལོ་པ། །བཅུད་ཀྱི་བདུད་རྩི་ནཱ་རོས་གསོལ། །ཡོན་ཏན་རྒྱ་མཚོ་མར་པས་བླངས། །མི་ལ་རས་ཆེན་རྟོགས་པ་ཆེ། །བཀའ་བབས་བླ་མའི་བརྒྱུད་པ་འཛིན། །བུ་ཁྱོད་ཀྱང་སྣོད་ལྡན་ཡིན་པར་མཆི། །ད་རོ་སྙོམས་ཕྱི་ཡི་མེ་ལོང་ཡོད། །དེ་ཡོད་ཁྱོད་ལ་ཅི་མི་སྦྱིན། །རྩ་རླུང་དྲ་མིག་འཁོར་ལོ་ཡོད། །དེ་ཡོད་ཁྱོད་ལ་ཅིས་མི་སྦྱིན། །བདེ་ཆེན་གསུང་གི་རིན་ཆེན་ཡོད། །དེ་ཡོད་ཁྱེད་ལ་ཅིས་མི་སྦྱིན། །རང་གྲོལ་ཕྱག་རྒྱ་ཆེན་པོ་ཡོད། །དེ་ཡོད་ཁྱེད་ལ་ཅིས་མི་སྦྱིན། །རིག་པ་ཡེ་ཤེས་སྒྲོན་མེད་ཡོད། །དེ་ཡོད་ཁྱེད་ལ་ཅིས་མི་སྦྱིན། །གཞན་ཡང་དགོས་པའི་ཆོས་དྲུག་ཡོད། །དེ་ཡོད་ཁྱེད་ལ་ཅིས་མི་སྦྱིན། །བརྡ་དོན་གསུང་གི་ནོར་བུ་ཡོད། །དེ་ཡོད་ཁྱོད་ལ་ཅིས་མི་སྦྱིན། །འཆི་མེད་བདུད་རྩིའི་བཅུད་ལེན་ཡོད།

དེ་ཡོད་ཁྱེད་ལ་ཅིས་མི་སྦྱིན། །ངོ་སྤྲོད་གནད་ཀྱི་བར་དོ་ཡོད། །དེ་ཡོད་ཁྱེད་ལ་ཅིས་མི་སྦྱིན། །བསམ་གྱིས་མི་ཁྱབ་གཏེར་མཛོད་ཡོད། །དེ་ཡོད་ཁྱེད་ལ་ཅིས་མི་སྦྱིན། །བསམ་གཏན་ཐུན་འཇོག་གདམས་ངག་ཡོད། །དེ་ཡོད་ཁྱེད་ལ་ཅིས་མི་སྦྱིན། །ཞེས་གསུངས་ཏེ་ཞུས་པའི་ལྔ། མ་ཞུས་པའི་དྲུག་དང་བཅུ་གཅིག་བྱུང་བས་ཡིད་དུམ་པ་ཅིག་མ་ཆེས་པས། ལོ་ཙྭ་བ་འདི་རྣམས་ཀྱིས་ཕྲག་དོག་བྱེད་པ་ཨེ་སྲིད་བསམ་ནས། རྨ་ལོ་ཙཱ་བ། འགོས་ལོ་ཙཱ་བ་གཉིས་ལ་གསེར་དུམ་པ་རེ་བྱིན་ཏེ་མགུར་འདི་ཕུལ་ལོ། །ཁྱོད་སངས་རྒྱས་བསྟན་འཛིན་ལོ་ཙཱ་བ། །སྤྱིར་ཁམས་གསུམ་འཁོར་བའི་ཕ་ཡུལ་དུ། །གཏི་མུག་མུན་པའི་སྨག་རུམ་འཐིབ། དཔལ་མགོན་ཆགས་སྡང་གི་འདམ་དུ་བྱིང༌། །གནས་ཐར་མེད་ངན་སོང་གི་ཁོང་པར་ཚུད། །ཁྱེད་དུས་གསུམ་མཁྱེན་པའི་ལོ་ཙྭ་བ། བློ་མ་རིག་མུན་པ་བསལ་དུ་གསོལ། །སེམས་ཐེ་ཚོམ་དྲི་མ་བཅད་དུ་གསོལ། །ངག་མི་ཤེས་རྒྱ་མདུད་བཀྲོལ་དུ་གསོལ། །ལུས་ཆགས་སྡང་ཉོན་མོངས་འཇོམས་དུ་གསོལ། །ཞེས་ཞུས་པས། ལོ་ཙྭ་བས་གསེར་བསྡུས་ནས་སོང༌། བླ་མ་དང་ལོ་ཙྭ་བ་སྐུ་བསོད་ལ་ཡེངས་ནས་ལོ་མ་འཁོར་བར་དུ་ཆོས་མ་བྱུང་བས། ཡང་རས་ཆུང་པས། གསེར་མང་ས་ཅིག་ལ་མཎྜལ་བྱས་ནས་བླ་མ་ལ་ཕུལ་ཏེ་འདི་ཞུས་སོ། །བདག་ལུས་ཚ་གྲང་ཡིད་ལ་མ་བགྱིས་ཏེ། །སྡུག་ཁུ་རུའི་འོག་ནས་ས་ལམ་བཅད། །ཡུལ་བཟང་པོར་ཕྱི་ཆགས་མ་བྱས་པར། །དྲིན་ཆེན་ཕ་མ་གསོན་བསྐྱུར་བྱས། །ཟས་ཞིམ་པོ་རོ་ལ་མ་ཆགས་པས། །ཚོང་ཁེ་ཕོག་ཁྲམ་ཟས་བསྒྲུབས་ཏེ་བཤོལ། ཚེ་འདི་ལ་ཆགས་སེམས་མ་སྐྱེས་པས། །སྲོག་ཤིང་འགོར་གཟད་ནས་བླ་མ་བཙལ། ལོ་ན་ནིང་གི་ལོ་ལ་དཀའ་བ་སྤྱད། །ད་ལོའི་ལོ་ལ་རྗེ་དང་མཇལ། །ངོ་མཚར་ལྟད་མོ་མཚར་དགུ་མཐོང༌། ཤིང་སྤང་གསེར་གྱི་མཎྜལ་མཐོང༌། །ཏེ་ཕུ་གསང་སྔགས་ཀྱི་སྡང་པོ་མཐོང༌། །མ་གཅིག་གྲུབ་པའི་རྒྱལ་མོ་མཐོང༌། །བྷཾ་ག་ལ་ཡི་ཕག་མོ་མཐོང༌། །བལ་པོ་ཤི་ལ་བྷ་རོ་མཐོང༌། །བྷ་རོ་གྲ་མའི་སྤྱོད་ཡུལ་མཐོང༌། །ཆུ་སྲིན་ཁ་ནས་ཆུ་འབབས་མཐོང༌།

གསེར་གྱི་ཝ་ཏི་སོར་བཞི་མཐོང༌། །མི་རྟག་མྱ་ངན་འདས་ཆེན་མཐོང༌། །ལྷ་དང་ལྷ་མོའི་ཞིང་ཁམས་མཐོང༌། མཁའ་འགྲོ་སྡེ་བཞིའི་མཆོད་རྫས་མཐོང༌། །བླ་མའི་དམ་ཆོས་སེང་གེའི་ཞོ། སྣོད་ལྡན་བུ་ལ་གནང་བར་ཞུ། །ལོ་ཙཱའི་ཐུགས་བསྐྱེད་བྱམས་པའི་ཆང༌། །འགྲོ་དྲུག་གི་མགྲོན་ལ་གནང་བར་ཞུ། །སངས་རྒྱས་ཀྱི་བཀའ་ལུང་མཁའ་འགྲོའི་ཟས། །རིགས་ལྡན་བུ་ལ་གནང་བར་ཞུ། །བཀའ་བརྒྱུད་ཀྱི་རྣམ་ཐར་རིན་ཆེན་ནོར། །རྒྱུད་ལྡན་གྱི་བུ་ལ་འབོག་བར་ཞུ། །གསང་ཚིག་གི་ཉམས་དབྱངས་རྡོ་རྗེའི་སྒྲ། །ཆོས་མཐུན་གྱི་བུ་ལ་འབོག་པར་ཞུ། །དད་ལྡན་གྱི་སྐྱེས་བུ་ལོ་ཙྭ་བ། །བཀའ་དྲིན་གསུང་ནི་གསལ་བར་མཛོད། །ཅེས་གསུངས་པས། བླ་མ་ཏེ་པུ་བའི་ཞལ་ནས་གདམས་ངག་རྣམས་གནང་ཟིན་པས། རས་ཆུང་པ་ད་ཁྱེད་ཡིད་ཨེ་ཆེས་གསུང་པས། གདམས་ངག་དེའི་མང་ལུགས་དེ་ལ་ཅུང་ཟད་ཡིད་མ་ཆེས་ཞུས་པས། ཏེ་པུ་པའི་ཞལ་ནས། ལོ་ཙྭ་བ་གཅིག་གིས་ཀྱང་ཆོས་ཚད་མར་མ་བསྒྱུར་ཟིན་ཏེ། ལམ་དུ་མཁའ་འགྲོ་མའི་སྤྲུལ་པ་གཅིག་གིས་ལྷག་ཆད་སེལ་བར་འདུག་གསུངས་སོ། །དེ་ནས་དེ་ནུབ་མ་གཅིག་གྲུབ་པའི་རྒྱལ་མོས་ཚེ་དབང་མཛད་པས། རས་ཆུང་པ་ལ་ཡང་བླ་མས་ལུང་བསྟན་ནས་ཞུས་པས། མ་ཡི་ཞལ་ནས་ཁྱོད་ཚེ་ཅི་ཙམ་ཐུབ་པ་ཞིག་འདོད་གསུངས་པས། རས་ཆུང་པས་བདག་ད་ཀུན་ཤི་ནའང་བཟང་བསམ་པ་ཞིག་གི་བར་དུ་ཐུབ་པ་གཅིག་འདོད་ཞུས་པས། མ་ཡི་ཞལ་ནས་བསམ་པ་མཐོན་པོས་ཅི་བསམ་ལ་ངེས་པ་མེད། བུ་ཕ་ཡི་ཚེ་ཚད་དང་མཉམ་པ་གཅིག་བྱེད་དགོས་གསུང་ས་ནས། རས་ཆུང་པའི་ཚེ་ཚད་བཞི་བཅུ་རྩ་བཞི་ཡིན་པ་ལ། བརྒྱད་ཅུ་རྩ་བརྒྱད་ཐུབ་པ་ཡིན་ནོ། །དེ་ནས་དེ་ནུབ་པཎྜི་ཏ་ཟླ་བ་སྙིང་པོ་དེ་ནགས་གསེབ་ཏུ་ཕར་ཚོགས་འཁོར་ཚར་བ་དང་བཞུད་ནས་ཐལ་བ་མཐོང་བས། རས་ཆུང་པ་ཡང་ཕྱིར་འབྲངས་ནས་སོང་ཙ། ཤིང་ཙན་དན་གཅིག་གི་རྩ་བ་ན་འོད་དཀར་པོ་ཕུབ་ཙམ་ཞིག་ཀྱི་ལི་ལི་འདུག །དེའི་རྩ་བ་ན་འདོད་འཇོའི་བ་ཞིག་ཉལ་འདུག་པ་ལ། པནྜི་ཏས།

ཕྱག་བྱེད་འདུག་པས། རས་ཆུང་པས་ཕྱག་མང་པོ་རྡོལ་མེད་ལ་འཚལ་འདོད་པ་བྱུང་བས། མང་དུ་འཚལ་ཙ། པནྜི་ཏས་ནམ་མཁའ་ནས་གར་མང་པོ་མཛད། མེ་ཏོག་གི་ཆར་པ་བོལ་ནུབ་པ་ཙམ་བབ་ནས་འཇའ་འོད་ཀྱི་གུར་ཕུབ་པའི་ནང་དུ་མཁའ་འགྲོ་མ་མང་པོ་འདུག་པས་མགུར་འདི་གསུངས་སོ། །བླ་མ་གསང་སྔགས་ཆེ་བའི་སྐུ། །འདོད་དགུ་སེམས་ལ་ཆར་དུ་འབབས། །ལྷོ་སྤྲིན་ནགས་ཀྱི་ཤིང་གསེབ་ན། །རང་བྱུང་འོད་ཀྱི་གཞལ་ཡས་ན། །ཨ་མ་རྒན་མོའི་བྱིན་བརླབ་ལ། །མ་དང་མཁའ་འགྲོའི་མེ་ཏོག་འབབ། །ཤིང་སྤང་གསེར་གྱི་མཎྜལ་ལ། །འདོད་འཇོའི་བ་མོའི་སྐུར་ཡང་བསྟན། །བྷཾ་ག་ལ་ཡི་ཕག་མོར་འཁྲུངས། །ཏེ་པུ་དུར་ཁྲོད་ཆས་ཀྱིས་བརྒྱན། །བྱིན་རླབས་ནུས་པའི་ཆར་པ་འབབས། །རྩ་རླུང་དྲ་མིག་འཁོར་ལོ་བསྐོར། །རོ་སྙོམས་ཕྱི་ཡི་མེ་ལོང་ལྟོས། །བདེ་ཆེན་གསུང་གི་རིན་ཆེན་ཆོངས། །དམ་ཚིག་རང་སེམས་མེ་ལོང་སྲུང༌། །རྨི་ལམ་སེམས་ཀྱི་རྒྱ་མདུད་གྲོལ། །འོད་གསལ་མ་རིག་མུན་པ་སེལ། །སྤྱོད་པ་ཆུ་ལ་རལ་གྲི་རྒྱོབ། །དམ་རྫས་རྟོགས་པའི་ཉི་མ་འདེས། །རང་གྲོལ་ཕྱག་རྒྱ་ཆེན་པོ་བསྒོམ། །ལུས་མེད་མཁའ་འགྲོའི་བརྡ་ཡི་ཆོས། །བུ་ཡི་སྙིང་ལ་གནས་པར་ཤོག །ཅེས་གསུངས་པའི་དབྱངས་རྟ་ལ་ཆགས་ནས་ཚིག་མ་ཟིན་པ་ལ་རས་ཆུང་པ་གཉིད་དུ་སོང་འདུག །གཉིད་སད་ཙ་དེ་རྣམས་གར་སོང་མ་ཤེས་འདུག །དེར་ཚིག་མ་ཟིན་པས་རས་ཆུང་པ་བློ་མ་བདེ་ཙ། ཏེ་པུ་བའི་གཟིམ་ཁང་ཡ་ཐེམ་ལ་ཤིང་ཏ་ལའི་ལོ་མ་ཞིག་ལ་ཚིག་རྣམས་ལྷག་ཆད་མེད་པར་བྲིས་ནས་འདུག་སྐད་དོ། །གཞན་ཡང་གདམས་ངག་མང་པོ་ཞུས་ཏེ་ཕྱག་རྒྱ་ཆེན་པོ་ལ་སུ་མཁས་དྲིས་པས། བོད་གླན་པ་བླ་མ་བལ་པོ་རང་མཁས་པ་མི་ཤེས་ཨེ་ཡིན་ཟེར། དེ་ནས་གསེར་ཡོད་པ་ལ་ཚོགས་འཁོར་བཟང་པོ་ཞིག་མཛད། གསེར་དུམ་པ་ཞིག་བཟུང་ཤུལ་དེ་རྗེ་ཏེ་པུ་པ་ལ་ཕུལ་ནས་མགུར་འདི་ཞུས་སོ། །བདག་དཀའ་བ་སྤྱད་པས་དོན་ཆེན་འགྲུབ། །དཀོན་པའི་ལྟད་མོ་མཚར་དགུ་མཐོང༌། །རོ་སྙོམས་ཕྱི་ཡི་མེ་ལོང་ལ། །སྒྱུ་མ་འཁྲུལ་པའི་སྤྲུལ་པ་མཐོང༌། །བདེ་ཆེན་གསུང་གི་རིན་ཆེན་ལ། །བདེན་པ་མེད་པའི་མཆོད་དབྱངས་ཚོར། །རང་གྲོལ་ཕྱ་རྒྱ་ཆེན་པོ་ལ། །དངོས་པོ་མེད་པའི་ལྟད་མོ་ཤར། །རིག་པ་ཡེ་ཤེས་སྒྲོན་མེ་ལ། །སྣ་ཚོགས་འཁྲུལ་པའི་ཆོ་འཕྲུལ་སྐྱེས། །རྩ་རླུང་དྲ་མིག་འཁོར་ལོ་ལ། །ཚེ་སྔ་ཕྱི་རྟེན་འབྲེལ་མདངས་གསལ་གྲུབ། །གཞན་ཡང་དགོས་པའི་ཆོས་དྲུག་ལ། །རྒྱུད་ཟབ་མོའི་ལུང་རིགས་འཁོར་དུ་འདུས། །ཏེ་པུ་གསང་སྔགས་སྡོང་པོ་ལ། །ཡི་དམ་ལྷ་ཡི་དཀྱིལ་འཁོར་རྫོགས། །མ་གཅིག་གྲུབ་པའི་རྒྱ་མོ་ལ། །གསང་བ་མཁའ་འགྲོའི་འཁོར་གྱིས་བསྐོར། །ཤིང་སྤང་གསེར་གྱི་མཎྜ་ལ། །དཔའ་བོ་དཔའ་མོའི་མཆོད་སྤྲིན་འདུག

།འདོད་འཇོ་ལྷ་ཡི་བ་མོ་ལ། །དངོས་གྲུབ་གཏེར་གྱི་ཆར་པ་འབབ། བྷཾ་ག་ལ་ཡི་ཕག་མོ་ལ། །དུས་གསུམ་སངས་རྒྱས་བཞུགས་གནས་བཅས། །པཎ་ཆེན་ཟླ་བའི་སྙིང་པོ་ལ། །ཐར་པར་འགྲོ་བའི་ལྡེའུ་མིག་འདུག །འདིར་ཚོགས་སྐལ་ལྡན་ཕོ་མོ་ལ། །གསང་སྔགས་ཆོས་ཀྱི་ཉི་མ་ཤར། །འགྲོ་དྲུག་སེམས་ཅན་ཕ་མ་ལ། །མཐོ་རིས་ལམ་གྱི་ནམ་མཁའ་ལངས། །ཕ་ཡི་བཀའ་དྲིན་རས་ཆུང་ལ། །ངེས་ཤེས་ཟབ་མོའི་མེ་ཏོག་འཁྲུངས། །མཆེད་གྲོགས་རྡོ་རྗེའི་སྤུན་ཚོགས་ལ། །དམ་ཚིག་ལྷ་ཡི་ཕ་འབབ་གནང༌། །བོད་ཀྱི་མགོ་ནག་མི་རྣམས་ལ། །མུན་པ་སེལ་བའི་སྒྲོན་མེ་གཏད། །བདག་རེ་དགའ་རེ་སྐྱིད་སྐྱིད་པར་བྱུང༌། །ཅི་དགའ་བསམ་ཤིང་དེ་བས་སྐྱིད། །ད་དགའ་ཡུལ་དུ་འགྲོ་སྙིང་འདོད། །ཅེས་ཞུས་པས། ཏེ་པུ་བའི་ཞལ་ནས། ད་ཁྱེད་རང་འགྲོ་ནའང་སོང་དང༌། ཁྱོད་ཀྱི་བླ་མ་རྗེ་བཙུན་དེ་ཡང་སྐུ་ཁམས་བཟང་པོར་བཞུགས་པ་དང་མཇལ་བར་འདུག་གསུངས་ནས་དབང་དང་བྱིན་བརླབ་གདམས་ངག་རྣམས་རྫོགས་པར་གནང་སྟེ་ཁྱོད་བོད་ལ་འགྲོ་དུས་སུ་ག་པུར་དང༌། གུ་གུམ་དང༌། སིནྡྷུ་ར་ལ་སོགས་པ་རྣམས་བོད་དུ་ཁྱེར་དང་ཁྱོད་ཀྱི་བླ་མ་དེ་ཡང་མཉེས་པ་ཡིན་ཞིང༌། ཤིང་ཨ་ཀ་རུ་ནག་པོ་འབའ་ཞིག་གི་ཕྱག་འཁར་འདི་ཁྱོད་ཀྱི་བླ་མ་དེ་ལ་ངེད་ཀྱིས་བསྐུར་བས་ལམ་དུ་མ་སྟོར་བར་གྱིས་ལ་ཕྱག་ཏུ་ཐོང་དང༌། ཁོང་སྤྲང་ལ་མཉེས་པའི་རྟ་དོད་ཡིན། །རྒྱ་བོད་གཉིས་ཀྱི་ཆོས་པ་ལ་ཁོང་བཟང་བས། ཁྱོད་ཀྱིས་ཀྱང་གུས་པའི་སྒོ་ནས་ཞབས་ཏོག་ལ་འབུངས་གསུངས་ནས་མགུར་འདི་གསུངས་སོ། །བཀའ་དྲིན་ཆེ་བའི་བླ་མ་ལ། །གསོལ་བ་འདེབས་ཤིང་བཞུད་པར་ཞུ། །ཡི་དམ་དཔའ་བོ་མཁའ་འགྲོ་ལ། །ཚོགས་འཁོར་འབུལ་ཞིང་བཞུད་པར་ཞུ། །བཀའ་དང་བསྲུང་མའི་ཆོས་སྐྱོང་ལ། །གཏོར་མ་འབུལ་ཞིང་བཞུད་པར་ཞུ། །བར་ཆད་རྐྱེན་ངན་འབྱུང་པོ་ལ། །སྙིང་རྗེ་བསྒོམ་ཞིང་བཞུད་པར་ཞུ། །ས་འཕྲང་འཇིགས་པའི་གཡང་ས་ལ། །ཐེ་ཚོམ་མེད་པར་བཞུད་པར་ཞུ།

བླ་མ་རྗེ་བཙུན་སངས་རྒྱས་ལ། །དད་གུས་བསྐྱེད་ཅིང་བཞུད་པར་ཞུ། །རྣམ་ཐར་ཟབ་མོའི་བྱ་བཏང་ལ། །དག་སྣང་བསྐྱེད་ཅིང་བཞུད་པར་ཞུ། །མི་མེད་ལུང་སྟོང་གཅིག་པུ་ལ། །ངོ་མཚར་བསྐྱེད་ཅིང་བཞུད་པར་ཞུ། །ལུང་བསྟན་ཟབ་མོའི་མངོན་ཤེས་ལ། །ཡི་རངས་བསྐྱེད་ཅིང་བཞུད་པར་ཞུ། །བླ་མའི་བཀའ་དྲིན་ཡོན་ཏན་ལ། །དྲིན་དུ་གཟོ་ཞིང་བཞུད་པར་ཞུ། འདིར་ཚོགས་དཔོན་སློབ་གྲོགས་མཆེད་ལ། །སྨོན་ལམ་འདེབས་ཤིང་བཞུད་པར་ཞུ། །ཞེས་གསུངས་པས། རས་ཆུང་བ་དགའ་དྲག་ནས་གསེར་ལྷག་མ་ཇི་ཡོད་པ་ལས་དུམ་པ་གཅིག་བཟུང་ནས་དེ་ཤུལ་ཕྱག་ཏུ་ཕུལ་ནས་རྩོལ་མེད་ཀྱི་ཕྱག་མང་པོ་ཕུལ་ཏེ་སྐུ་ཁམས་བདེ་བར་བཞུགས་པའི་མགུར་འདི་ཕུལ་ལོ། །ང་སོང་བའི་དུས་ན་རིན་པོ་ཆེ། །དུས་གསུམ་སངས་རྒྱས་རིན་པོ་ཆེ། །སྐུར་གྱུར་བླ་མ་བདེ་བར་བཞུགས། །ཆོས་ཀྱི་སྤྱན་ཅན་ཆོས་ཀྱི་སྐུ། །བྱང་ཆུབ་ལམ་མཁན་བདེ་བར་བཞུགས། །ཡིད་བཞིན་ནོར་བུ་གཙུག་གི་རྒྱན། །གསང་སྔགས་སྡོང་པོ་བདེ་བར་བཞུགས། །ཐམས་ཅད་མཁྱེན་པ་སྤྲུལ་པའི་སྐུ། །འགྲོ་བའི་སྒྲོན་མེ་བདེ་བར་བཞུགས། །སྐལ་ལྡན་བུ་ཡི་སྐྱབས་གནས་མཆོག །བཀའ་དྲིན་དྲན་པས་བདེ་བར་བཞུགས། །ད་རུང་འགྲོ་བའི་དཔལ་མགོན་ལ། །མྱང་ངན་མི་འདའ་བདེ་བར་བཞུགས། །ཡེ་ཤེས་འཕྲིན་ལས་སྣ་ཚོགས་ཀྱིས། །བུ་ཡི་ལམ་སྣ་འདྲེན་དུ་གསོལ། །ལམ་དང་ཆུ་འཕྲང་སྣ་ཚོགས་ལ། །འོད་གསལ་དབྱིངས་ཀྱི་སྒྲོན་མེ་ཁྱོགས། །རྐྱེན་དང་བར་ཆོད་ཐམས་ཅད་ལ། །བྱང་ཆུབ་རྡོ་རྗེའི་ཟློག་པ་མཛོད། །མདུན་རྒྱབ་གཡས་གཡོན་ཐམས་ཅད་དུ། །ཡེ་ཤེས་དཔའ་བོའི་སྐྱེལ་མ་ཞུ། །གར་སྡོད་བྱ་བའི་ལས་རྣམས་ལ། །མཁའ་འགྲོ་ཆོས་སྐྱོང་སྡོང་གྲོགས་མཛོད། །དུས་དང་རྣམ་པ་ཐམས་ཅད་དུ། །བཀྲ་ཤིས་རྟེན་འབྲེལ་མཛད་དུ་གསོལ། །ཞེས་ཞུས་པས་བླ་མ་ཤིན་ཏུ་མཉེས་ནས་སྨོན་ལམ་བཟང་པོའི་འཕྲིན་ལས་བསྐུལ་ནས་བལ་པོར་སླེབས་པས། སྔར་འཕྲད་པའི་བྷ་རི་མ་གཙོ་མོ་དེ་མདུན་དུ་སླེབ་བྱུང་བས་ཁོང་དང་འཕྲད་མ་ཐག་ཏུ་མགུར་འདི་གསུངས་སོ། །ཁྱོད་སྤྱན་འཕངས་འདི་ཡི་མཐོ་ལུགས་ཀྱི། །རྡོ་རྗེ་འཆང་ནས་བརྒྱུད་ལས་ཆེ། །སྤྱན་རྩ་འདི་ཡི་དམར་ལུགས་ཀྱི། །ཡི་དམ་ཕག་མོ་བསྒོམ་ལས་ཆེ། །གསང་ཚིག་འདི་ཡི་དམ་ལུགས་ཀྱི། །ཏེ་ལོའི་བརྒྱུད་པ་འཛིན་ལས་ཆེ། །སྐུ་མདངས་འདི་ཡི་ཆེ་ལུགས་ཀྱི། །མཁའ་འགྲོའི་གསང་ཚིག་བསྒོམ་ལས་ཆེ། །དད་གུས་འདི་ཡི་ཆེ་ལུགས་ཀྱི།

ཏེ་པུའི་སློབ་མ་ཡིན་ལས་ཆེ། །ང་དང་དང་པོར་འཕྲད་ལུགས་ཀྱི། །ཨ་ནེའི་གདམས་ངག་ཐོབ་ལས་ཆེ། །ཐུགས་རེངས་འདི་ཡི་ཆེ་ལུགས་ཀྱི། །སྣ་གཏད་བཟང་པོ་ཡོད་ལས་ཆེ། །ངང་རྒྱུད་འདི་ཡི་འཇམ་ལུགས་ཀྱི། །བྱང་སེམས་སྟོང་ཉིད་རྟོགས་ལས་ཆེ། ཐུགས་ཁུར་བརྩོན་འགྲུས་ཆེ་ལུག་ཀྱི། །དམ་ཚིག་སྡོམ་པ་གཙང་ལས་ཆེ། །ཞེས་གསུང་པས་ཁྱོད་རྒྱ་གར་དུ་ཨེ་ཕྱིན། བླ་མ་ཨ་ནེ་སྐུ་ཁམས་ཨེ་བཟང་ཟེར་བས། ཨ་ནེ་སུ་ལ་ཟེར་བྱས་པས། ཨ་ནེ་གྲུབ་པའི་རྒྱལ་མོ་ཆེ་ཚེ་ལོ་ལྔ་བརྒྱ་ལོན་པ་གཅིག་ཡོད་པ་དང་མ་མཇལ་བ་ཨེ་ཡིན་ཟེར་བས། དེ་ལ་ངས་ཚེ་དབང་དང་གདམས་ངག་ཞུས། ཕག་མོ་དང་འདོད་འཇོའི་བ་ལ་སོགས་པ་ངོ་མཚར་བ་མང་པོ་མཐོང་ཞུས་པས། བྷ་རི་མ་ན་རེ། དེ་ཤིན་ཏུ་བཟང་ད་འོ་སྐོལ་གཉིས་གསང་ཚིག་མཐུན་པར་འདུག་པས་ཁྱོད་ཀྱི་དཔེ་ཆ་རྣམས་ང་ལ་སྟོན་དང་གསུངས་པས། རས་ཆུང་པས་དཔེ་ཆ་ཕྱག་ཏུ་བཞག་ནས་མགུར་འདི་ཕུལ་ལོ། །བཀའ་བརྒྱུ་བླ་མ་རས་ཆེན་བུ། །ཕ་དང་འཕྲད་པའི་སྨོན་ལམ་ཞུ། མཁའ་འགྲོའི་གསང་ཚིག་བསྒོམས་པ་ལ། །ཉམས་དང་རྟོགས་པའི་བྱིན་བརླབ་ཞུ། །ཏེ་ཕུའི་སློབ་མ་ཡིན་པ་ལ། །དམ་ཚིག་བླ་མའི་དངོས་གྲུབ་ཞུ། །ཨ་ནེ་གྲུབ་པའི་གདམས་ངག་ལ། དེ་དང་འབྲེལ་པའི་ངོ་སྤྲོད་ཞུ། །ལྟ་བསྒོམས་ཟབ་མོའི་ཉམས་ཁྲིད་ལ། །ཡེངས་མེད་བསྒོམ་པའི་སྨོན་ལམ་ཞུ། །ལུས་མེད་མཁའ་འགྲོའི་ཆོས་སྐོར་ལ། །ལྷག་ཆད་མེད་པར་ཞུ་དག་ཞུ། །ལམ་དང་མདུན་གྱི་འགྲོ་འདུག་ལ། བར་ཆད་མེད་པའི་སྨོན་ལམ་ཞུ། །ཞེས་ཞུས་ཏེ་རས་ཆུང་པས་དཔེ་ཆ་རྣམས་གཏད་པ་ལ་ལེགས་པར་གཟིགས་ནས་ལ་ལ་ན་དད་དད་དང་གུས་གུས་བྱེད་ཅིང་མཆི་མ་སི་ལི་ལི་འོང་ཞིང་འདུག །ལ་ལ་ས་ན་མི་དད་པ་དང་ཁྲོ་སྡང་བྱེད་ཅིང་འདུག་པས། རས་ཆུང་པས་ཁྱོད་ལ་ལ་སར་དད་ལ་ལ་མི་དད་པ་བྱེད་ཅིང་འདུག་པ་ཅི་ཡིན་ཞུས་པས། ཁྱོད་སྒྲ་མི་ཤེས་པའི་སྐྱོན་ཆེན་པོ་བྱུང་འདུག །ང་ཡི་བླ་མ་དེས་འདི་འདྲ་གར་གསུངས། ལོ་ཙཱ་བས་ཁྱོད་བོད་ལ་ཕྲག་དོག་བྱས་ནས་གལ་ཆེ་བའི་གདམས་ངག་རྣམས་གཅིག་ཀྱང་མེད་པར།

མི་དགོས་པའི་ཚིག་མང་པོ་བཏབ་ནས་འདུག་གསུངས་ནས། ལྷག་ཆད་མེད་པར་སྒྲིག་ནས་གཏད་པས་བླ་མས་ལུང་བསྟན་པའི་མཁའ་འགྲོ་མ་ཡིན་པར་ངོ་ཤེས་ནས་རས་ཆུང་པ་ཡང་དད་པ་དང་ངེས་ཤེས་བཟང་པོ་སྐྱེས་སོ། །དེ་ནས་སྨན་བཟང་དྲུག་མང་པོ་ཞིག་ཁུར་ནས་འོང་ཞིང་ཡོད་ཙ། ལམ་ཁར་མུ་སྟེགས་པའི་སྟོན་པ་གཅིག་འདུག་པ་དང་འཕྲད་པས་དེ་ན་རེ། རས་ཆུང་པ་ཁྱོད་བོད་དུ་འགྲོ་བ་ལ། བསྟན་པ་སྤེལ་བ་དང་འཛིན་པ་དང༌། བསྲུང་བ་དང་གསུམ་ཡོད་པ་ཡིན་པས། བསྲུང་བ་ལ་ང་ཡི་གདམས་ངག་འདི་མེད་ཐབས་མེད་པས་ཁྱོད་ལ་གསེར་དུམ་པ་ཞིག་ཡོད་ན་ངས་སྟེར་ཟེར་བས། རས་ཆུང་པས་གསེར་དུམ་པ་ཞིག་ཡོད་པ་བྱིན་ནས་མཐུ་ཞག་བདུན་མ་དང༌། གཏད་སྐྱེལ་བ་དང༌། སེར་བ་འབེབས་པ་དང༌། སྲིའུ་གསོ་བ་དང༌། གག་ལྷོག་གཟེར་གསུམ་ལ་སོགས་པའི་གདམས་ངག་མང་པོ་ཞིག་ཞུས་སོ། །དེ་ནས་དོན་ཐམས་ཅད་གྲུབ་པ་དང་ལམ་བདེ་བར་འོང་ངོ༌། །དེ་ཐམས་ཅད་ཏེ་པུ་པའི་སྐོར་རོ།། །།དེ་ནས་རྗེ་བཙུན་ཆེན་པོ་དེ། བྲག་དམར་མཆོང་གླིང་གི་བྲག་ལ་བསྒོམས་ཤིང་བཞུགས་པ་ལ། རས་ཆུང་པ་ཤེལ་གྱི་མཆོད་རྟེན་འོད་ལྷག་གེ་བ་ཞིག་ཏུ་གཟིགས་ཤིང་ཡོད་ཙ། སྟོན་པའི་ངན་སྔགས་ཞུས་པ་དང་རླུང་དམར་འཚུབ་མ་ཞིག་ཏུ་ཀྱི་ལི་ལིར་གྱུར་ནས་སོང་བས། ཐུགས་མ་བདེ་ནས་མཚམས་བཏོན་ཏེ་བྱོན་འོང་བ་ལ། ང་ཡི་བུ་དེ་འོང་བ་ཡིན་འདུག་སྟེ་ལམ་དེ་ན་བར་ཆད་ཅིག་བྱུང་བ་ཨེ་ཡིན་དགོངས་ནས། ཐང་དཔལ་མོ་དཔལ་ཐང་ལ་སླེབ་པ་དང༌། དཔོན་སློབ་གཉིས་གཅིག་གིས་གཅིག་འབྱོན་པ་གཟིགས་ནས། རས་ཆུང་པའི་བསམ་པ་ལ། ང་རྒྱ་གར་ནས་ཆོས་གདམས་ངག་འདི་ཙམ་ཞུས་པ་ལ་བླ་མས་བསུ་བ་བྱེད་པ་རེད་བསམ་ནས་ང་ལ་ཕྱག་ལེན་བྱེད་ལས་ཆེ་བསམ། བླ་མས་ཁོས་དོན་གྲུབ་པ་ཐམས་ཅད་ལ་ང་ཡང་དཀའ་བ་ཁོ་དང་མཉམ་པ་ཞིག་སོང་དགོངས་ནས་བྱོན་པས། །ཐང་གི་སྟོད་དུ་དཔོན་སློབ་གཉིས་མཇལ་བ་ལ། རས་ཆུང་པ་ལ་ཕྱག་ལེན་མ་མཛད་པར་ཧྲིང་ངེ་དུམ་པ་ཞིག་ལུས་པས། རས་ཆུང་པས། བླ་མ་སྐུ་ཁམས་ཨེ་བདེ་ལགས་ཞུས་པས།

བླ་མའི་ཞལ་ནས་མགུར་འདི་གསུངས་སོ། །རྗེ་གངས་དཀར་འགྲིམ་པའི་རྣལ་འབྱོར་ལ། །ཁམས་བདེ་བ་དབྱིངས་ཀྱི་དཀྱིལ་འཁོར་རྒྱས། །དུག་ལྔས་དྲེགས་པའི་ནད་སངས་པས། །མི་བདེ་མ་མཆིས་བདེ་མོར་མཆིས། །འདུ་འཛི་ཞེན་པའི་གཡེང་བ་སྤངས། །གཅིག་པུར་རང་དབང་ཐོབ་པས་བདེ། །སྣ་ཚོགས་འབྲེལ་པའི་ལས་སྤངས་པས། །མི་མེད་ལུང་པ་དབེན་པར་བདེ། །འཇིག་རྟེན་སྡུག་གི་ཁྱིམ་ཐབས་སྤངས། །འཕྲལ་དུ་གསོག་འཇོག་མེད་པས་བདེ། །མཁས་འདོད་དཔེ་ཆ་མ་བསྒྲུབས་པས། །སེམས་བྲེལ་མེད་པའི་སེམས་ཉིད་བདེ། །སྨྲ་འདོད་ང་རྒྱལ་མི་ཆེ་བས། །ཁ་མཆུ་ཁ་སྨྲས་མེད་པས་བདེ། གཡོ་སྒྱུ་ཟོལ་ཟོག་མི་ཤེས་པས། །དེ་བྱུང་འདི་བྱུང་མེད་པས་བདེ། །གྲགས་འདོད་དྲེགས་འདོད་མེད་པ་ཡི། །གཏམ་ངན་མི་ཁ་ཟད་པས་བདེ། །གནས་གང་བྱུང་ཆོག་པས་གར་ཡང་བདེ། །གོས་གང་གྱོན་ཆོག་པས་ཅིས་ཀྱང་བདེ། །ཟས་གང་ཟོས་ཆོག་པས་གང་བྱུང་བདེ། །མི་ང་ནི་དུས་རྣམས་རྟག་ཏུ་བདེ། །བུ་རས་ཆུང་བདེའམ་དོན་གྲུབ་བམ། །ཞེས་གསུང་པས། རས་ཆུང་པས་བླ་མ་ལ་ཞུས་པ། ངས་རྒྱ་གར་ནས་ལུས་མེད་མཁའ་འགྲོའི་ཆོས་སྐོར་རྣམས་གདན་དྲངས་པ་ལ་ཁྱེད་ཀྱི་ཕྱག་དང་མཆོད་པ་དང་བསྟོད་པ་མ་བྱས་ན་བོད་བླུན་པོའི་གྲོང་ཁྱེར་མི་དད་ལགས་ཞུས་ནས་མགུར་འདི་ཕུལ་ལོ། །རྗེ་བླ་མའི་བཀའ་བཞིན་དཀའ་བ་སྤྱད། །ལམ་འཕྲང་འཇིགས་པའི་སྡུག་བསྔལ་བྱུང༌། །དཀའ་སྤྱད་སྡུག་བསྔལ་རིན་ཐང་ཆེ། །རིན་ཐང་བླ་མ་རྗེ་དང་མཇལ། །མ་དང་མཁའ་འགྲོའི་སྤྲིན་བཞིན་འདུས། །ངོ་མཚར་ལྟད་མོ་ཐམས་ཅད་མཐོང༌། །གདམས་ངག་མཁའ་འགྲོའི་སྲོག་སྙིང་ཞུས། །ལྷ་དང་བླ་མས་མཉེས་མཉེས་མཛད། །བདག་དང་བྱིན་བརླབས་ཅིག་ཏུ་འདྲེས། །དངོས་གྲུབ་མེ་ཏོག་ཆར་པ་བབས། །རང་དབང་རྗེས་གནང་གོས་སུ་བཀོན། །ལྟས་དང་རྟེན་འབྲེལ་མགུལ་དུ་བཏགས། ལྷ་ཡི་ཕ་འབབ་ཁ་ན་བཅུག །མན་ངག་དམར་ཁྲིད་ལག་ཏུ་གཏད། །བཀྲ་ཤིས་སྨོན་ལམ་སྐྱེལ་མ་མཛད། །རྟག་ཏུ་ལུང་བསྟན་སུན་མས་བསུས། །དོན་ཆེན་བསམ་པ་དགུང་དང་འགྲུབ། །སྤྲོ་དགའ་སྐྱིད་པའི་ཉི་མ་ཤར། །ཡང་དགའ་བླ་མ་ཁྱེད་དང་མཇལ། །ལུས་མེད་མཁའ་འགྲོའི་ཆོས་སྐོར་ལ། །མཆོད་བསྟོད་ཞབས་ཏོག་ཁྱེད་རང་ཤེས། །ཞེས་ཞུས་པ་དང༌།

བླ་མ་གང་དུ་བཞུགས། སྐུ་ཁམས་བདེ་བའི་ཉམས་རྟོགས་གང་དུ་འཕེལ། བུ་སློབ་རས་པ་མཆེད་གྲོགས་མཚམས་པར་ཨེ་བཞུགས་ཞུས་པས། བླ་མའི་ཞལ་ནས་མགུར་འདི་གསུངས་སོ། །བུ་རས་ཆུང་བླ་མའི་མགུར་ལ་ཉོན། །བཀའ་དྲི་མེད་བདུད་རྩི་ཡིད་ལ་ཟུངས། །ང་གར་བསྡད་བདེ་བའི་ཞིང་ཁམས་ཡིན། །ཆོས་གར་བྱས་ལྷ་ཡི་ཕོ་བྲང་ཡིན། །དོན་གང་ཕན་མཁའ་འགྲོའི་གདམས་ངག་ཡིན། །ཆོས་རྒྱུད་ལ་བསྲེ་ན་དམ་པ་ཡིན། །ཚིག་གང་ཕན་བཤད་ན་བླ་མ་ཡིན། །ཕན་ཡིད་ལ་འཇོག་ན་སློབ་མ་ཡིན། སེམས་སྣང་བ་མཐུན་པ་འབྲེལ་བ་ཡིན། །འཕུར་ཤེས་ཀྱི་བྱ་ལ་ནམ་མཁའ་བདེ། །རྐྱལ་ཤེས་ཀྱི་ཉ་ལ་ཆུ་བོ་བདེ། །བསྒོམ་ཤེས་ཀྱི་མི་ལ་སེམས་ཉིད་བདེ། །བུ་མི་བདེ་མ་མཆིས་བདེ་མོར་མཆིས། །ང་དབྱར་ནི་གཡའ་དང་སྤང་ལ་བདེ། །བསིལ་དང་རྫ་མོའི་གསེབ་ཏུ་བདེ། །དགུན་ནི་ནགས་མའི་གསེབ་ཏུ་བདེ། །ཆུ་ཤིང་འཛོམས་པའི་ཕུག་པ་བདེ། །དཔྱིད་ནི་རི་བོའི་རྩིབས་ན་བདེ། །ན་སྤང་མེ་ཏོག་ཚོམ་བུ་བདེ། །སྟོན་ནི་རི་བོའི་རྩེ་ན་བདེ། །རིན་ཆེན་ལོ་ཐོག་སྣ་ཚོགས་བདེ། །ན་སྤང་མཚམས་ཀྱི་ཁམས་སིང་བདེ། །ལུས་ལ་གཏུམ་མོ་འབར་བས་བདེ། །ངག་ལ་གསང་བའི་རྒྱ་མདུད་བདེ། །སེམས་ལ་རང་སོ་ཟིན་པས་བདེ། །འཕོ་བ་གསེར་འགྱུར་རྩི་ལེགས་བདེ། གྲོང་འཇུག་སྦྲུལ་ལྤགས་འདོར་ལེན་བདེ། །རྨི་ལམ་འཁྲུལ་བ་རང་སངས་བདེ། །སྒྱུ་ལུས་ཆོས་བརྒྱད་རང་གྲོལ་བདེ། །འོད་གསལ་མ་རིག་མུན་སེལ་བདེ། །བར་དོ་ཆོས་ཉིད་ཀློང་ན་བདེ། །ཕྱག་རྒྱ་ཆེན་པོའི་ངོ་སྤྲོད་བདེ། བདེ་ཆེན་ཟག་མེད་དབྱིངས་སུ་བདེ། །རས་པ་མཆེད་གྲོགས་སྐུ་ཁམས་བཟང༌། །བུ་རས་ཆུང་བདེའམ་དོན་གྲུབ་བམ། །ཞེས་གསུང་པས། ཡང་རས་ཆུང་པས་གསུང་ལན་འདི་མགུར་དུ་ཕུལ་ལོ། །རྗེ་བླ་མའི་གསུང་ངག་རྡོ་རྗེའི་ཚིག །བསྒྲུབས་པས་རྒྱ་གར་ཡུལ་དུ་ཕྱིན། །གསང་སྔགས་སྡོང་པོ་རྗེ་དང་མཇལ། །གྲུབ་པའི་རྒྱལ་མོའི་དངོས་གྲུབ་ཐོབ། །ངོ་མཚར་ཆེ་བའི་ཡི་དམ་མཐོང༌། །མཁའ་འགྲོའི་ལུང་བསྟན་རྟགས་དང་མཇལ། །གདམས་ངག་རིན་ཆེན་བུམ་པ་ཐོབ། །བདེ་ཆེན་གསུ་གི་རིན་ཆེན་ཐོབ། །དམ་ཚིག་རང་སེམས་མེ་ལོང་ཐོབ། །དམ་རྫས་རྟོགས་པའི་ཉི་མ་ཐོབ། །སྤྱོད་པ་ཆུ་ལ་རལ་གྲི་ཐོབ། །རང་གྲོལ་ཕྱག་རྒྱ་ཆེན་པ་ཐོབ། །འཆི་མེད་བདུད་རྩིའི་བཅུད་ལེན་ཐོབ། །ངོ་སྤྲོད་གནད་ཀྱི་བར་དོ་ཐོབ། །བསམ་གཏན་མཐུན་འཇོག་མན་ངག་ཐོབ། །བརྡ་དོན་གསུམ་དང་རིན་ཆེན་ལྔ། །གཞན་ཡང་དགོས་པའི་ཆོས་དྲུག་དང༌། །བསམ་མི་ཁྱབ་པའི་གདམས་ངག་ཐོབ། །རིན་ཆེན་གསེར་དང་འདྲ་བའི་ཆོས། །མང་དུ་བཞུགས་པའི་མཆོད་བསྟོད་མཛོད། །ཐུགས་ལ་ཨེ་འཕྲོད་གཟིགས་པར་ཞུ། །ཞེས་ཞུས་པས།

བླ་མས། རས་ཆུང་པ་ལ། ང་རྒྱལ་ཆེན་པོ་འདུག་པ་དགོངས་ནས་རས་ཆུང་པའི་ང་རྒྱལ་གཅོག་པའི་མགུར་འདི་གསུངས་སོ། །བུ་ཆུང་ནས་བསྐྱངས་པའི་རས་ཆུང་པ། །ཁྱོད་སྡུག་ཡུས་མ་ཆེ་གླུ་འདི་ཉོན། །གླུ་དོན་ཆེན་གསེར་ཐག་འཕྲེང་བའི་ངག །བརྡ་སྙན་པོ་གསང་བའི་ངར་སྒྲ་འགྲིགས། །དོན་འཐད་འཐད་འདྲ་ན་ཐུགས་ལ་ཟུངས། །མི་ཆད་པོ་རང་ཆེ་འདོད་པ་དེ། །མི་ངན་པའི་ལག་ཏུ་གྲིར་འཆིར་འགྲོ། །ནོར་ཕྱུག་པོ་སེར་སྣས་བསགས་པ་དེ། །དགྲ་སྡང་བའི་ལག་ཏུ་ནོམ་པ་སྤྲད། །རྒྱགས་པ་རྒྱགས་ལྷག་འཚོལ་བ་དེ། །ལྟོགས་དྲིར་ཤི་བའི་སྔ་ལྟས་ཡིན། །ངན་པས་ངན་ཚོད་མི་ཟིན་པར། །རང་ཕམ་པར་འགྲོ་བ་ཁོ་ན་ཡིན། །དཔོན་ངན་པས་གཡོག་པོ་བཅོམ་པ་དེ། །ཡུལ་བཟང་པོ་ལད་པའི་ཕུང་འདྲེ་ཡིན། །མི་ངན་པས་རྗེ་བོ་མི་ཁུར་བ། །རང་ཕུང་བའི་ཐན་ལྟས་ངན་པ་ཡིན། །ཆོས་པས་རང་ཚུགས་མི་ཟིན་པའི། །བསྟན་པ་བསྣུབས་པའི་ཕུང་ཤིང་ཡིན། །མཁའ་འགྲོའི་གདམས་ངག་མི་གསང་བ། །ལྷ་དང་ལྷ་མོ་འཁྲུགས་པའི་རྩ་བ་ཡིན། །བུ་གདམས་ངག་རང་རྩིས་ཆེ་བ་དེ། །རྒྱུད་ངན་པ་སྐྲ་རིང་འཆོར་འདོད་ཡིན། །ཁ་སྐམ་པོ་ཆོས་བཤད་མང་བ་དེ། །ཉམས་བཟང་པོའི་བསྒོམ་འཕྲོ་འཇོག་འདོད་ཡིན། །བྱས་ཤ་དང་བྱས་ཡུས་ཆེ་བ་དེ། །བླ་མ་སྤང་བླངས་བྱེད་འདོད་ཡིན། །སློབ་མས་བླ་མ་མི་ཁུར་ན། །གྱོང་ལ་དེ་བས་ཆེ་བ་མེད། །སྒོམ་ཆེན་རི་ལ་མི་ཟུག་ན། །གོད་ལ་དེ་བས་ཆེ་བ་མེད། །ཆོས་པས་ཉེ་རིང་མ་སྤངས་ན། །ཕུང་ལ་དེ་བས་ཆེ་བ་མེད། །མཁས་པས་ཉམས་ལེན་མ་བྱས་ན། །ཁྲམ་ལ་དེ་བས་ཆེ་བ་མེད། །བཙུན་པས་ཚུལ་ཁྲིམས་མི་བསྲུངས་ན། །ངོ་ལ་དེ་བས་ཚ་བ་མེད། །བུ་རས་ཆུང་ཟེར་བའི་བཞིན་ལེགས་པོ། །དོན་འཐད་པར་གདའ་ན་ཐུགས་ལ་ཟུངས། །དེ་མི་འཐད་དགོངས་ན་གང་མཛད་མཛོད། །ང་མྱུར་དུ་འཆི་བའི་མི་རྒན་ལ། །ཡུན་རིང་ལབ་སྙིང་བྱེད་མི་ཁོམ། །ཁྱེད་གཞོན་ནུ་རང་རྩིས་རེ་བདེན་བསམ། །ང་རྒྱལ་མི་རྒོད་ཁ་རྒོད་ལ། །ལབ་ན་ཚུར་ལབ་གྲིམ་དུ་གཏོང༌། །རྗེ་སྒྲ་བསྒྱུར་གྱི་མར་པ་སྐུ་དྲིན་ཅན། །སྤྲང་ཆོས་བརྒྱད་ཟད་པར་བྱིན་གྱིས་རློབས། །ཞེས་གསུངས་ཏེ་རས་ཆུང་པའི་དཔེ་ཆ་ཁྲེས་པོ་རྣམས་བླ་མས་ཁུར་ནས་བྱོན་སོང་བ་ལ་རས་ཆུང་པ་ཐག་རིང་པོ་ནས་འོང་བས་བླ་མའི་ཕྱི་ལ་མ་སླེབས་པས།

རྟོག་པ་གཅིག་ལ་ང་ཡི་གདམས་ངག་མི་འདོད་གསུང་པ་འདྲ་བ་ཞིག་ལ་འཁྱེར་ནས་འགྲོ་བ་ཨེ་མ་ཡིན། ངས་མ་སླེབས་ན་དོན་མེད་པའི་མི་ལ་གཏད་པ་ཨེ་སྲིད་བསམ་ནས་རྗེས་སུ་མར་རྒྱུག་ཅིང་མགུར་འདི་རས་ཆུང་པའི་མགུར་དབྱངས་སུ་གྲགས་པ་འདི་ཕུལ་ལོ། །བླ་མ་རྗེ་བཙུན་སྙན་གསོན་དང༌། །སྤྲུལ་སྐུ་རས་ཆེན་སྙན་གསོན་དང༌། །བུ་ཕ་དང་ཐུགས་ཡིད་འཛོལ་མི་སྲིད། །བཀའ་དྲི་མ་མེད་པའི་གདམས་ངག་རྣམས། །ཕ་ཡིས་གཟིགས་ནས་བཞེས་པར་ཞུ། །ལུས་མེད་མཁའ་འགྲོའི་ཆོས་སྐོར་རྣམས། །ལྷག་ཆད་ནོར་འཁྲུལ་མཁའ་འགྲོས་བསལ། །ཟབ་དང་ཡང་ཟབ་བཀའ་རྒྱས་བཏབ། །བླ་མའི་དྲུང་དུ་འབུལ་ལགས་པས། །ཕ་ཡིས་གཟིགས་ལ་བཞེས་པར་ཞུ། །གཞན་ཡང་རྟེན་འབྲེལ་ཚེ་སྒྲུབ་དང༌། །མཁའ་འགྲོ་བརྡ་ཡི་གསང་ཚིག་དང༌། །རྡོ་རྗེ་ལུས་ཀྱི་གནས་ལུགས་དང༌། །གྲུབ་པའི་རྒྱལ་མོའི་ཐུགས་དམ་ཡོད། །དེ་ཡོད་བླ་མ་རྗེ་ལ་འབུལ། །ཕ་ཡི་གཟིགས་ལ་བཞེས་པར་ཞུ། །གཞན་ཡང་བསྟན་སྲུང་ཟབ་མོ་དང༌། །ནད་ལ་ཕན་པའི་མན་ངག་དང༌། །གདོན་ལ་ཕན་པའི་གནད་གཟེར་དང༌། །རྟ་བརྒྱ་བརྒྱ་རེ་བའི་གདམས་ངག་མང༌། །དེ་རྣམས་བླ་མ་རྗེ་ལ་འབུལ། ཕ་ཡི་གཟིགས་ལ་བཞེས་པར་ཞུ། །སྨན་མཆོག་ཨ་ག་རུ་ཆེན་ལ། །ཕྱག་མཁར་མངའ་གསོལ་ཏེ་པུས་མཛད། །ཡ་མཚན་རིན་ཐང་ནོར་གྱི་མཆོག །དེ་ལ་མཁའ་འགྲོས་བྱིན་བརླབས་ཡོད། །དེ་ཡང་བླ་མའི་ཕྱག་ཏུ་འབུལ། །ཕ་ཡི་གཟིགས་ལ་བཞེས་པར་ཞུ། །བཟང་དྲུག་སྨན་གྱི་སྒྱེའུ་དང༌། །དཔའ་བོ་དཔའ་མོའི་དམ་རྫས་རྣམས། །རྗེ་ལ་འབུལ་སྙམ་དཔུང་པའི་སྒང༌། །འཕྲག་པའི་ཁ་ལ་བཀལ་ནས་འོང༌། །བླ་མའི་བཀའ་དྲིན་ལེན་དུ་འབུལ། །ཕ་ཡི་གཟིགས་ལ་བཞེས་པར་ཞུ། །ཐང་ཆད་ངལ་གསོའི་བཀའ་གནང་ན། །སྦྱིན་པ་རྣམ་བཞིའི་མཆོག་ཏུ་འགྱུར། །བཀྲེས་སྐོམ་ལུས་ལ་ཕན་བཏགས་ན། །བཀའ་དྲིན་ཡོངས་ཀྱི་རྒྱལ་པོ་ཡིན། །ཁ་ཚིག་བཟང་པོས་ནོར་སྦྱིན་ན། །ཕོངས་པ་རྣམས་ལ་ཁྱད་པར་འཕགས། །ཞལ་ཏ་བཟང་པོའི་ལམ་སྟོན་ན། །ཆོས་རྒྱལ་རྣམས་ཀྱི་དམ་ཚིག་ཡིན། །ཞེས་ཞུས་པས།

བླ་མས་རས་ཆུང་པ་བསྒུག་ནས་མགུར་དེ་ལ་དར་ཅིག་གསན་པ་དང༌། རས་ཆུང་པ་ལ་ཞལ་ཏ་བཟང་པོའི་མགུར་འདི་གསུངས་སོ། །བུ་ཀུན་དང་མཐུན་ན་རྒྱལ་པོ་ཡིན། །ཕ་དང་མཐུན་ན་ཡང་རྒྱལ་ཡིན། །བུ་གཅིག་དང་མི་མཐུན་བརྒྱ་ཐན་ཡིན། །ཕ་དང་མི་མཐུན་འདྲེ་ཐན་ཡིན། །བཟང་སྤྱོད་ཕ་དང་མཐུན་ན་འགྲུབ། །དྲིན་ཅན་མ་ལ་བྱམས་ན་འཁོར། །སྤྱོད་པ་མི་དང་མཐུན་ན་མཛེས། །བསམ་པ་བླ་མར་དད་པས་འགྲུབ། བྱིན་རླབས་མཆེད་གྲོགས་མཉེས་པས་འགྲུབ། །རང་འདོད་རང་རྩིས་ཆུང་བས་འགྲུབ། །ཆོས་པ་གཤིས་ངན་སྤངས་ན་ཡིན། །མི་ཁ་དྲིན་ཆེན་བཀུར་ན་བྱམས། །གཏམ་སྙན་གཉོམ་ཆུང་བསྐྱངས་ན་ཡོད། །ལྷ་ཁ་ངོས་ལྐོག་མེད་ན་དགེ །ཡོན་ཏན་རྗེ་དང་འགྲོགས་ན་སྐྱེ། །འདྲེ་ཁ་རྣམ་རྟོག་ཆུང་ན་ཁོག །བཟང་པོ་བྱམས་སེམས་ཆེ་ན་འོང༌། །ལར་མཁས་པའི་ཉེ་བ་ཐམས་ཅད་ཡིན། །བླུན་པོས་དགྲ་གཉེན་ངོ་མི་ཤེས། ལུས་མེད་མཁའ་འགྲོའི་ཆོས་སྐོར་ལ། །ལམ་དུ་བལྟས་པས་ཅི་ལ་ཕན། །ཏེ་པུ་གསང་སྔགས་སྡོང་པོ་ལ། ཁྱོད་བས་འབྲེལ་པ་ང་རང་ཟབ། །མ་དང་མཁའ་འགྲོའི་གསང་ཚིག་རྣམས། །ང་ལ་གསང་ནས་སུ་ལ་ཟློ། །མ་གཅིག་གྲུབ་པའི་རྒྱལ་མོ་ལ། །རང་བས་ལྷག་པའི་སློབ་མ་ཡོད། །ཤིང་སྤང་གསེར་གྱི་མཎྜལ་ན། །ཚོགས་ཀྱི་སྐལ་པ་མང་པོ་ཟོས། །ཡི་དམ་རྡོ་རྗེ་ཕག་མོ་ལ། །ཁྱོད་བས་ང་རང་འགྲོགས་ཡུན་རིང༌། །ལྷ་དང་ལྷ་མོའི་ཞིང་ཁམས་རྣམས། །ང་དང་འབྲེལ་པའི་ལྷ་ཚོགས་རང༌། །ཁྱོད་ཀྱིས་བྱས་པའི་ལས་རྣམས་ལ། །དེ་བས་ང་རང་སེམས་ཁུར་ཆེ། །བུ་ལེགས་འདོད་དྲེགས་པས་མི་འཆིང་བར། རི་ཁྲོད་དབེན་པར་བསྒོམ་དུ་འགྲོ། །ཞེས་གསུངས་པས། རས་ཆུང་པའི་བསམ་པ་ལ་བླ་མ་ལ་མངོན་པར་མཁྱེན་པ་ཐོགས་པ་མེད་པ་མངའ་བས། ང་འོང་བ་ནི་མཁྱེན། དེའི་ཆོས་ཤིག་ཡོད་བསམ་པས། བླ་མས་གར་གསུངས་པའི་གནས་སུ་འགྲོ་ཞུས་ནས་དཔོན་སློབ་གཉིས་འགྲོགས་ནས་ཐང་ལ་ཡར་བྱོན་ནོ། །དེ་ཐམས་ཅད་ཞལ་ཏ་ཡོ་བདེའི་སྐོར་རོ།། །།དེ་ནས་དཔོན་སློབ་གཉིས་ཐང་དཔལ་མོ་དཔལ་ཐང་ན་ཡར་སླེབ་པ་དང༌།

རས་ཆུང་པ་ལ་རྟོག་པ་ངན་པ་ཞིག་སྐྱེས་ཏེ་ང་ཡི་བླ་མ་འདི་ཐོད་པ་མི་ཚེའི་རིང་ལ་མ་ཕྱིད་པར་སྡོད་པ་ཞིག་གདའ། མིའི་ཆོས་པ་གང་བཟང་བཟང་རྣམས་ལའང་ཆོས་བརྒྱགས་དུམ་པ་རེ་ལ་མ་བརྟེན་པ་མི་འདུག །ངས་རྒྱ་གར་ཡུལ་ནས་ཆོས་འདི་ཙམ་ཞིག་གདན་དྲངས་ནས་འོངས་ཀྱང༌། ནུབ་ཅིག་གི་གནས་མལ་ཡང་མེད་ལས་ཆེ་བསམ་ཞིང༌། སྐུ་ལུས་ལ་བལྟས་ཙ། སྔོ་བ་ཧམ་པ། དབུ་སྐྲ་ཕྱིང་པའི་སྔས་དང༌། རས་དུག་རྐྱང་པ་རེ་ལ་མི་ཚེ་བསྐྱལ་ནས་གྲུབ་པ་ཐོབ་པའི་རྟགས་ཀྱང་དེ་སྔ་མ་རིག །ལས་ངན་པ་ཞིག་ལ་མིང་གྲུབ་ཐོབ་ཏུ་བཏགས་པ་ནི་མི་སྲིད་ཨང་བསམ་ཞིང་ཡོད་ཙ། ཡིད་ལ་མེད་པར་གཡག་རུ་ཞིག་རྙེད་པ་དེ། བླ་མའི་ཞལ་ནས། བུ་མི་མཁོ་བའི་ནོར་བཟུང་ན་མཁོ་བའི་དུས་འོང་བྱ་བ་ཡིན་པས་གཡག་རུ་འདི་ཟུངས་ཤིག་གསུངས་པས། རས་ཆུང་པས་འདིས་ཅི་བྱེད་ཟ་ནི་མི་ཉན། གྱོན་ནི་མི་ཉན་པ་འདིས་ནོར་ཞིག་ཨེ་འོང་ཡིན་བསམ་ཞིང་བཟུང་ནས་འོང༌། ཡང་རས་ཆུང་པས་འདི་མི་འཁྱགས་པར་འདུག་ལགས་ཞུས་པས། ད་རུང་དུམ་པ་ཞིག་ཟུངས་གསུངས། ནམ་མཁའ་དང་ནས་ཡོད་ཙ། སྤྲིན་ཐམས་ཅད་དུས་གཅིག་ལ་འདུས་ནས་སེར་བ་ཆེན་པོ་ལག་མགོ་ཙམ་བབས་པས། རས་ཆུང་པས་གཡག་རུ་བསྐྱུར་ནས་བྲོས་ཙ། འགྲོ་ཡང་མ་བཅུག་པས་མགོ་བཏུམ་ནས་བསྡད། བླ་མ་གར་བྱོན་ཡང་མི་ཤེས། སེར་བ་ཆུང་དུ་སོང་བ་དང་བཙལ་ཙ་ཡེ་ནས་མ་རྙེད། ཐེབ་ཅིག་མགུར་ལྷང་ལྷང་གྲགས་པས་ཉན་ཙ། གཡག་རུའི་རྩར་གྲགས་པ་དེར་སོང་ཙ། གཡག་རུ་དེའི་ནང་ནས་གསུང་ལྷང་ལྷང་གྲགས་པས་དེ་ཅི་ཡིན་ནམ་བསམ་ནས། རས་ཆུང་པས་གཡག་རུ་ཡར་བླངས་ཙ། བྲག་ལ་འཇུས་པ་བཞིན་སོང་བས། འགྲམ་པ་ས་ལ་ཕབ་ནས་བལྟས་ཙ། གཡག་རུ་ཡང་དུ་མ་སོང༌། རྗེ་བཙུན་ཆུང་དུ་མ་སོང་བར་གཡག་རུའི་དོགས་པ་རང་དུ་སྐུ་ལུས་འཁྲུལ་འཁོར་ལྡེ མ་ལྡེམ་མཛད་ནས་རས་ཆུང་པ་ལ་མགུར་འདི་གསུངས་སོ། །རྗེ་བླ་མའི་བྱིན་རླབས་ལུས་ལ་ཞུགས། །ལུས་ཐ་མལ་དུ་སྡོད་པ་སྒོམ་ཆེན་མིན། །རྫུ་འཕྲུལ་ལུས་ཀྱི་བཀོད་པ་ལ། །ཕྱག་བསྐོར་བ་གྱིས་ཤིག་རས་ཆུང་པ། །བླ་མའི་བྱིན་རླབས་ངག་ལ་ཞུགས། །ངག་འཆལ་ཚིག་སྨྲ་བ་སྒོམ་ཆེན་མིན། །གདམས་ངག་གླུ་ཡི་དཀོར་མཛོད་ལ། །དོན་ཡིད་ལ་ཟུངས་ཤིག་རས་ཆུང་པ། །བླ་མའི་བྱིན་རླབས་སེམས་ལ་ཞུགས། །སེམས་རྟོག་ངན་དུ་འཁྱམས་པའི་སྒོམ་ཆེན་མིན། །མངོན་ཤེས་རིག་པའི་རྟེན་འབྲེལ་ལ། །དད་གུས་བསྐྱེད་ཅིག་རས་ཆུང་པ། །བུ་རས་ཆུང་གི་ལྟ་བ་རྒོད་པོ་འདྲ། །རེས་འགའ་མཐོ་སྟེ་རེས་འགའ་དམའ། །ལྟ་བ་མཐོ་དམན་གྱི་བར་དུ་བསམ་བློ་ཐོང༌། །བློ་ཚབ་ཚུབ་མ་མང་རས་གོས་འབངས། །བུ་རས་ཆུང་གི་སྒོམ་པ་ཉི་ཟླ་འདྲ། །རེས་འགའ་གསལ་ཏེ་རེས་འགའ་འགྲིབ། །སྒོམ་པ་གསལ་འགྲིབ་གྱི་བར་དུ་བསམ་བློ་ཐོང༌། །བློ་ཚབ་ཚུབ་མ་མང་རས་གོས་འབངས། །བུ་རས་ཆུང་གི་སྤྱོད་པ་སྐྱི་སེར་འདྲ། །རེས་འགའ་དལ་ཏེ་རེས་འགའ་བྲེལ།

སྤྱོད་པ་དལ་བྲེལ་གྱི་བར་དུ་བསམ་བློ་ཐོང༌། །བློ་ཚབ་ཚུབ་མ་མང་རས་གོས་འབངས། །བུ་རས་ཆུང་གི་འབྲས་བུ་ལོ་ཐོག་འདྲ། །རེ་འགའ་ཡག་སྟེ་རེས་འགའ་ཉེས། །འབྲས་བུ་ཡག་ཉེས་གྱི་བར་དུ་བསམ་བློ་ཐོངས། །བློ་ཙབ་ཙུབ་མ་མང་རས་གོས་འབངས། །བུ་རྐྱེན་ཕྲའུ་སེར་བའི་གློ་རྒྱག་ལ། །མཁར་བཙན་པོ་གཡག་རུའི་ནང་ན་སྐྱིད། །ཕ་ཡིས་བུ་ལ་འབོད་པས་འབྱོན་པར་ཞུ། །བུ་ཕ་ཁྱིམ་དུ་མི་འབྱོན་འཐད་རྒྱུ་མེད། །ཕ་གཡག་རུའི་ཕྲ་སར་འཁྲུལ་འཁོར་བཞུགས། །བུ་གཡག་རུའི་སྦོམ་སར་འབྱོན་པར་ཞུ། །ཞེས་གསུངས་པས། རས་ཆུང་པས་ལག་མགོ་ཤོང་ཡོད་པ་ཨེ་ཡིན་བསམ་ནས་འཛུལ་སོང་ཙ་ལག་མགོ་ཡང་མ་ཐར་བས། དེ་རིང་འདི་ཅི་ཡིན་བསམ་ནས་གསུང་ལན་མགུར་འདི་ཕུལ་ལོ། །བླ་མ་རྗེ་བཙུན་སྙན་གསོན་དང༌། །ང་ཡི་ལྟ་བ་མཐོ་ཡང་མི་མཐོ་རང་སར་གདའ། །དམའ་ཡང་མི་དམའ་རང་སར་གདའ། །ལྟ་བ་མཐོ་དམན་མེད་པའི་ངང་ལ་གདའ། །རས་གོས་སྐམ་རུང་རློན་རུང་གསོལ་བ་འདེབས། །ང་སྒོམ་པ་གསལ་ཡང་མི་གསལ་རང་སར་གདའ། །འགྲིབ་ཀྱང་མི་འགྲིབ་རང་སར་གདའ། །གསལ་འགྲིབ་མེད་པའི་ངང་ནས་གསོལ་བ་འདེབས། །རས་གོས་སྐམ་རུང་རློན་རུང་གསོལ་བ་འདེབས། ང་ཡི་སྤྱོད་པ་དལ་ཡང་མི་དལ་རང་སར་གདའ། །བྲེལ་ཡང་མི་བྲེལ་རང་སར་གདའ། །དལ་བྲེལ་མེད་པའི་ངང་ལ་གསོལ་བ་འདེབས། །རས་གོས་སྐམ་རུང་རློན་རུང་གསོལ་བ་འདེབས། །ང་ཡི་འབྲས་བུ་ཡག་ཀྱང་མི་ཡག་རང་སར་མདའ། །ཉེ་ཀྱང་མི་ཉེ་རང་སར་མདའ། །ཡག་ཉེས་མེད་པའི་ངང་ནས་གསོལ་བ་འདེབས། །ཞེས་ཞུས་པས། བླ་མ་གཡག་རུའི་ནང་ནས་ཕྱིར་བཞེངས་ཏེ། ནམ་མཁའ་ལྟ་སྟངས་ཞིག་མཛད་པས་སྤྲིན་རྣམས་སོ་སོར་དེང་ནས། ཉི་མ་ཚ་ལྷེམ་པ་ཞིག་བྱུང་བ་ལས། རས་གོས་བསྐམ་ནས། དར་ཙམ་ཞིག་དཔོན་སློབ་གཉིས་བཞུགས་ཙ། ཉི་མ་ཡང་ལ་འདས་ནས་ཐལ་བས་རས་ཆུང་པའི་བསམ་པ་ལ་ངས་རྒྱ་གར་ནས་ང་སྔགས་མང་པོ་འཁྱེར་ནས་འོང་དགོངས་ནས། བླ་མས་ཀྱང་སེར་བ་འབེབ་པ་བསླབ་འདུག་བསམ་ནས།

བླ་མ་ལགས། དེ་རིང་སེར་བ་དེ་འབབ་དོན་མེད་པ་ལ་བབས། ད་འགྲང་ལྟོགས་གཉིས་ཀ་འཛོམ་པས། ཕ་རིའི་རུ་བ་དེ་ལ་བསོད་སྙོམས་ལ་སོང་ན་ཞུས་པས། སེར་བ་བབས་པ་ང་ལེན་པ་མིན། བསོད་སྙོམས་དུས་ལ་མ་འབབ་པས། མི་འགྲོ་མི་ངན་པས་ལབས་གསུངས་པས། ལྟོགས་པའི་དུས་འདི་དུས་ཡིན། བསོད་སྙོམས་ལ་འབྱོན་པར་ཞུ་ཞུས་པས། བླ་མའི་ཞལ་ནས། འོ་ན་མདུན་གྱི་དང་པོ་ལ་རྟེན་འབྲེལ་གྱི་གསུམ་གཉིས་ཡོད་བྱ་བ་ཡིན་པས། ཡར་གྱི་སྦྲ་མོ་ཆེ་ལ་གཏོད་མ་འདོང་གསུངས་པས། བླ་མ་ལགས། སྦྲ་མོ་ཆེ་རིང་བར་འདུག །ཆེན་པོ་ལ་མ་རྔམས། ཆུང་ངུ་ལ་མ་བརྙས་བྱ་བ་ཡིན་པས། རུ་སྣའི་སྦྲ་ཆུང་སེར་པོ་འདི་ནས་ཡར་འདོང་དགོས་ལགས་བྱས་ནས། མར་གྱི་སྦྲ་ཆུང་སེར་པོའི་སྒོར་སོང་བ་ལ། ནང་ནས་རྒན་མོ་ཞིག་བྱུང་སྟེ། མོ་ན་རེ། རྣལ་འབྱོར་པ་སྤྲང་བའི་དུས་མི་ཤེས་པས། ད་ཞགས་སུ་ལ་ཡང་ཙ་མེད། ཁྱེད་ཚོ་ཟ་འདོད་པས་ཆོག་པ་མིན་ཟེར་ནས་ངན་སྨད་སྨྲས་བྱས་པས། བླ་མའི་ཞལ་ནས་རས་ཆུང་པ། དོ་ནུབ་བཟའ་མི་ཟོས་པར་འདུག་གསུངས་ནས། ཕ་ཟད་ཅིག་ཏུ་སོང་ནས་གཟིམས་ཙ། ནམ་ཕྱེད་རུ་བ་དེ་རྣམས་ཀུ་ཏི་རི་རི་བྱུང་བས། བླ་མས་རས་ཆུང་པ་ལ་ནམ་ལངས་པ་དང༌། རས་ཆུང་བ་མདང་རུ་བ་དེ། ཀུ་ཅོ་ཆེ་བས་ཅི་རེད་ལྟོས་དང་གསུངས་པས་བལྟས་ཙ། མདང་གི་ཨ་ལྡིང་སེར་པོ་དེ་མིན་གྱི་རུ་བ་རྣམས་གར་ཡང་མི་འདུག་ཞུས་པས། འོ་ན་དེར་འདོང་ཞིག་གསུངས་ནས་དཔོན་སློབ་གཉིས་བྱོན་པ་ལ། རྒན་མོས་དེ་ནུབ་ཡུལ་གཉེན་པོ་ལ་ངན་སྨྲས་བྱས་པའི་ཆད་པས་ཤི་ནས་འདུག །ནོར་རྣམས་རུ་བས་ཁྱེར་ནས་ཟ་རྒྱུ་མར་ཐུད་རྩམ་པ་མང་ཞིག་དང་ཞོ་ཟོ་བ་གང་བསྙལ་རུང་ལ་ལུས་འདུག་པས། བླ་མའི་ཞལ་ནས། རས་ཆུང་པ་ཐམས་ཅད་འདི་དང་འདྲ། མདང་མོ་ལ་འདི་རྣམས་འཕངས་མོ་ཡོད་དེ་ད་ནང་འོ་ཅག་གཉིས་ལ་བཞག་འདུག་པས། ཁ་ཟས་དོད་པ་དང་ད་ཕྱིར་སྤྲོད་ཅིག་གསུངས་པ་ལ། རས་ཆུང་པས་བླ་མའི་ཞལ་ལ་བལྟས་ནས་བསྡད་པས་ད་མ་སྡོད་པར་འཚོ་བ་དྲོངས་ཤིག་གསུངས་ནས་དེ་རྣམས་ལ་འཚོ་བ་བཟང་པོ་དྲངས་ནས་ལྷག་མ་བྱུང་བ་རྣམས་ཁྲེས་པོར་བརྫེབ་ནས་ད་འབྱོན་ལགས་ཞུས་པས།

བླ་མའི་ཞལ་ནས། རས་ཆུང་པ་རོ་ཟས་ཟོས་ནས་རོ་ཆོག་མ་བྱས་པས་མི་འོང༌། ཟས་ཟ་བ་རྒན་གྱིས་ཟོ། ལས་བྱེད་པ་དེ་གཞོན་གྱིས་བྱེད་བྱ་བ་ཡིན་པས་ཁྱོད་ཀྱིས་རོ་ཁུར། ངས་རོ་སྣ་བྱེད་གསུངས་པས། རས་ཆུང་པའི་ཐུགས་དགོངས་ལ། བླ་མས་གང་མིན་མིན་བྱེད་པར་འདུག །རྒན་མོས་འདིའི་རོ་ཁུར་བས་གྲིབ་ཅིག་ཀྱང་ཨེ་འོང་བསམ་ཞིང༌། མ་ངམ་ཙམ་ཞིག་ལ་ཁུར་ནས་སོང་སྟེ། སྤང་ཁ་ཞིག་ཏུ་སླེབ་པ་དང་ད་འདིར་ཞོག་གསུངས་ནས། སྦ་ཡི་བེར་མ་ལྕག་དེ་རྒན་མོའི་སྙིང་ཁར་བཙུགས་ནས་འོ་རས་ཆུང་པ། འདི་ལྟ་བུའི་མི་རྟག་པ་སྐྱེ་འགྲོ་ཐམས་ཅད་ཀྱི་སྟེང་དུ་གནས། སྒོས་སུ་འོ་ཅག་གཉིས་ལ་མྱུར་དུ་འོང་བ་མི་ཤེས་ང་ཚོའི་སྐལ་པ་ཆད་ངེས་པས་དོགས་ཟོན་ཚ་མོ་ཞིག་དགོས་གསུང་ནས་མི་རྟག་སྒྱུ་མའི་དཔེ་དྲུག་འདི་མགུར་དུ་གསུངས་སོ། །རྗེ་བླ་མའི་སྐུ་དྲིན་བསམ་ལས་འདས། །མི་རྟག་རྒྱུད་ལ་སྐྱེས་པས་བྱས་ཚད་ཆོས་སུ་སོང༌། །འཆི་བ་ཡང་ཡང་དྲན་པས་ལེ་ལོའི་བདུད་ལས་རྒྱལ། །ནམ་འཆི་ཤེས་རྒྱུ་མེད་པས་མདང་གི་རྒན་མོ་འདྲ། །རས་ཆུང་སྣང་བ་མ་འགྱང་བླ་མའི་གླུ་འདི་ཉོན། །ཕྱི་སྣང་བའི་ཡུལ་ལ་ཕར་བལྟས་ཙ། །སྣང་བ་མི་རྟག་མདང་གསུམ་རྨི་ལམ་འདྲ། །རྨི་ལམ་དྲན་ཞིང་འཁྲུལ་པས་བློ་མ་བདེ། །འཁྲུལ་པ་རྩད་ནས་ཆོད་དམ་རས་ཆུང་པ། བདག་བསམ་ཞིང་བློ་སེམས་བདེ་བ་ཞིག་བྱུང༌། །ནང་སྐྱིད་འདོད་གཟུགས་ཀྱི་ཐོ་ཡོང་འདི། །ཅི་ཕན་ཕན་སྒྲུབ་སྙམ་སྡུག་བསྔལ་སྤྱོད། །མི་གཙང་རྫས་ཀྱི་ཐོ་ཡོང་ལ། །རང་རྩིས་མ་ཆེ་གླུ་འདི་ཉོན། །རང་གི་ལུས་ལ་ཚུར་བལྟས་ཙ། །ལུས་མི་རྟག་རྩ་ཐོག་ཟིལ་པ་འདྲ། །ལུས་བླངས་ཤིང་འཇིགས་པས་བློ་མ་བདེ། །སྐྱེ་ཤི་རྩད་ནས་ཆོད་དམ་རས་ཆུང་པ། །བདག་བསམ་ཞིང་བློ་སེམས་བདེ་བ་ཞིག་བྱུང༌། །སེམས་ངན་པའི་མི་ལ་སྐྱིད་ཐབས་མེད། །ཚབ་ཚུབ་ཀྱི་བློ་མང་གྱོད་དང་འཕྲད། །རང་གཤིས་ངན་པ་རང་གིས་བྱུར། སེམས་རྟོག་འདོད་མ་ཆེ་གླུ་འདི་ཉོན། །ནང་འཛིན་པའི་སེམས་ལ་ཚུར་བལྟས་ཙ།

སེམས་མི་རྟག་སྒང་ཁའི་བྱིལ་དང་འདྲ། །སེམས་བཞག་སར་མི་སྡོད་བློ་མ་བདེ། །སེམས་ཉིད་བཙན་ས་ཟིན་ནམ་རས་ཆུང་པ། །བདག་བསམ་ཞིང་བློ་སེམས་བདེ་བ་ཞིག་བྱུང༌། །ནང་སྲོག་དབུགས་རྟ་རྔའི་ཉག་མ་ཙམ། །ཆད་ལ་ཁས་ཀྱི་སྤྲིང་སྤྲིང་པོ། རྐྱེན་ཟུར་ཙམ་མི་བརྟན་རྒན་མོའི་དབུགས་དང་འདྲ། །ཚེ་འདི་ལ་མ་ཞེན་གླུ་འདི་ཉོན། །ནང་འགྱུ་བའི་དབུགས་ལ་ཚུར་བལྟས་ཙ། །དབུགས་མི་རྟག་ནམ་མཁའི་ན་བུན་འདྲ། །ན་བུན་ཡལ་ནས་འགྲོ་བས་བློ་མ་བདེ། །འགྱུ་བ་རང་སངས་ཕྱེད་དམ་རས་ཆུང་པ། །བདག་བསམ་ཞིང་བློ་སེམས་བདེ་བ་ཞིག་བྱུང༌། །རིགས་ངན་གྱི་ཉེ་བ་འགྲོགས་ཤིང་སྡང༌། །མི་ངན་གྱི་གྲོགས་པོས་དམེ་ངན་སློང༌། །ཕན་ཨེ་ཐོག་རྒན་མོའི་ཁྱིམ་མཚེས་འདྲ། །བུ་རེ་བ་མ་ཆེ་གླུ་ལ་ཉོན། །འདུས་པའི་གྲོགས་ལ་ཚུར་བལྟས་ཙ། གྲོགས་མི་རྟག་ཚོང་འདུས་མགྲོན་པོ་འདྲ། གྲོགས་འདུས་ནས་འབྲལ་བ་བློ་མ་བདེ། འབྲེལ་པ་གོང་དུ་ཞོག་གམ་རས་ཆུང་པ། །བདག་བསམ་ཞིང་བློ་སེམས་བདེ་བ་ཞིག་བྱུང༌། །ནོར་བསགས་ཚད་བདག་པོས་མི་སྤྱོད་པ། །སྲིད་པ་ལས་ཀྱི་བདེན་པ་ཡིན། །སེར་སྣས་བསགས་པའི་ནོར་རྫས་རྣམས། །རྒན་མོའི་སྔས་ཀྱི་ཕྱེ་ཐུད་འདྲ། །བུ་ཞེན་པ་མ་ཆེ་གླུ་ལ་ཉོན། །རང་གིས་བསགས་པའི་ནོར་ལ་ཚུར་བལྟས་ཙ། །ནོར་མི་རྟག་སྦྲང་མ་ཡི་སྦྲང་རྩི་འདྲ། །བདག་བསགས་གཞན་གྱིས་སྤྱད་པས་བློ་མ་བདེ། །སེམས་ཉིད་གཏེར་ཁ་ཕྱེད་དམ་རས་ཆུང་པ། །བདག་བསམ་ཞིང་བློ་སེམས་བདེ་བ་ཞིག་བྱུང༌། །ཞེས་གསུངས་ཏེ། རས་ཆུང་པ། འོ་སྐོལ་གཉིས་འཇིག་རྟེན་འདི་ན་སྡོད་པའི་ལོང་མེད། གངས་ཏི་སེ་ལ་བསྒོམ་དུ་འགྲོ་གསུང་པས། རས་ཆུང་པས་ཞུས་པ། བདག་རྒྱ་གར་ནས་དཀའ་བ་སྤྱད་ནས་བོད་དུ་སླེབ་པས་ལུས་ངན་ཅིང་ངལ་དུབ་མ་གསོས་པས། བསོད་སྙོམས་བྱེད་ནས་དགོན་པ་ཐག་ཉེ་བ་ཞིག་ཏུ་བསྡད་ན་མིན་པ་སྒོམ་ནུས་ལེ་མེད་ལགས་ཞུས་པས། བླ་མའི་ཞལ་ནས། ཆོས་སྙིང་ནས་བྱེད་བསམ་ན་འདི་བཞིན་བྱེད་པས་ཆོག་གསུངས་ནས་ཆོག་པ་བརྒྱད་ཀྱི་མགུར་འདི་གསུངས་སོ། །བུ་དགོན་པ་རང་གི་ལུས་ཀྱི་ཆོག

།ལུས་གནད་ལྷ་ཡི་ཕོ་བྲང་ཡིན། །བླ་མ་རང་གི་སེམས་ཀྱིས་ཆོག །ངེས་ཤེས་དམ་པའི་སྐྱེས་མཆོག་ཡིན། །དཔེ་ཆ་ཕྱི་སྣང་ཡུལ་གྱི་ཆོག །སྣ་ཚོགས་ཐར་པའི་ལམ་དཔེ་ཡིན། །ཟས་སུ་ཏིང་འཛིན་ཟ་བས་ཆོག །ཞི་གནས་ལྷ་ཡི་ཕ་འབབ་ཡིན། །གོས་སུ་གཏུམ་མོ་གྱོན་པས་ཆོག །བདེ་དྲོད་མཁའ་འགྲོའི་རས་གོས་ཡིན། །གཉེན་ལ་འབྲེལ་ཐག་གཅོད་པས་ཆོག །གཅིག་པུ་ལྷ་ཡི་ཚོགས་དཔོན་ཡིན། །སྡང་བའི་དགྲ་ལ་བྱོལ་བས་ཆོག །དགྲ་བོ་མགྲོན་པོ་ལམ་འཁྱམས་ཡིན། །བགེགས་ལ་སྟོང་ཉིད་བསྒོམ་པས་ཆོག །སྣ་ཚོགས་ཆོ་འཕྲུལ་ཉམས་སྣང་ཡིན། །ཡིན་ལུགས་སྤྱོད་ན་དེ་ལྟར་མཛོད། །མེད་བཞིན་སྤྱོད་པ་ལོག་པའི་ལམ། །ང་མི་རྒན་འཆི་ཆེད་བྱེད་པ་ལ། །ཁྱོད་དང་ཡུན་རིང་ལབ་མི་ཁོམ། །ཁྱོད་གཞོན་ནུ་ཤ་སྙིང་ཁྲག་རྒྱས་ལ། །ཕན་པར་ལབ་ཀྱང་ཁར་མི་ཉན། །རང་རྩིས་ཆེ་ཡུས་ལོག་པ་ལ། །དྲང་པོར་སྨྲ་བ་ཆུད་ཟོས་ཡིན། །སྒོམ་ན་ང་ཡི་ཕྱི་ལ་འདོང༌། །མི་སྒོམ་ཁྱེད་རང་ཅི་བསམ་གྱིས། །ཞེས་གསུངས་ནས་བྱོན་སོང་བ་ལ། རས་ཆུང་པ་བླ་མའི་ཐུ་བ་ལ་འཇུས་ནས་མི་ཆོག་པ་བརྒྱད་ཀྱི་མགུར་འདི་ཕུལ་ལོ། །དགོན་པ་རང་གི་ལུས་ཀྱི་ཆོག་ལགས་ཀྱང༌། །ཉལ་ས་བླ་གབ་གར་ཡང་དགོས། །ཆར་ཆུ་དགྲ་བོས་སུ་ལའང་གནོད། །དེར་ཡང་མ་ཆོག་པ་ཞིག་བྱུང༌། །བླ་མ་རང་གི་སེམས་ཀྱིས་ཆོག་ལགས་ཀྱང༌། །ངོ་སྤྲོད་བླ་མ་ཅིས་ཀྱང་དགོས། །གསོལ་བ་འདེབས་ཡུལ་མེད་ཐབས་མེད། དེར་ཡང་མ་ཆོག་པ་ཞིག་བྱུང༌། །དཔེ་ཆ་ཕྱི་སྣང་ཡུལ་གྱི་ཆོག་ལགས་ཀྱང༌། །ཐེ་ཚོམ་བར་ཆད་གང་ཡང་སླེབ། །གསོལ་འདེབས་དཔེ་བུམ་མེད་ཐབས་མེད། །དེར་ཡང་མ་ཆོག་པ་ཞིག་བྱུང༌། །ཟས་སུ་ཏིང་འཛིན་ཟ་བས་ཆོག་ལགས་ཀྱང༌། །འཚོ་བ་ལུས་འཚོ་ཙམ་ཞིག་མེད་ཐབས་མེད། །སྒྱུ་མའི་ལུས་པོ་རྫས་ལ་བརྟེན། །དེར་ཡང་མ་ཆོག་པ་ཞིག་བྱུང༌། །གོས་སུ་བདེ་དྲོད་གྱོན་པས་ཆོག་ལགས་ཀྱང༌། །ངོ་ཚའི་དྲི་མས་གང་ཡང་སླེབ། །ཁྲེལ་དང་ངོ་ཚ་གང་ལའང་འཇིགས། །དེར་ཡང་མ་ཆོག་པ་ཞིག་བྱུང༌། །གཉེན་ལ་འབྲེལ་ཐག་བཅད་པས་ཆོག་ལགས་ཀྱང༌། །མཐུན་འཇུག་སྤྱོད་པ་གར་ཡང་དགོས། །གྲོགས་ལ་བཟང་ངན་སུ་ལའང་ཡོད།

དེར་ཡང་མ་ཆོག་པ་ཞིག་བྱུང༌། །སྡང་བའི་དགྲ་ལ་བྱོལ་བས་ཆོག་ལགས་ཀྱང༌། །མི་ངན་ལམ་སྒོ་གར་ཡང་ཚུགས། །ཞེ་སྡང་དགྲ་བོ་གར་ཡང་སླེབས། །དེར་ཡང་མ་ཆོག་པ་ཞིག་བྱུང༌། །བགེགས་ལ་སྟོང་ཉིད་བསྒོམ་པས་ཆོག་ལགས་ཀྱང༌། །འབྱུང་པོ་ཡི་དྭགས་བསམ་པ་ངན། །ངར་འཛིན་འབྱུང་པོ་ཐུལ་བར་དཀའ། །དེ་ཡང་མ་ཆོག་པ་ཞིག་བྱུང༌། །ལར་བླ་མའི་དྲུང་དུ་འཚམས་པར་སླེབས། །གང་བྱས་ཀྱང་བདེ་ཞིང་སྐྱིད་པར་ངེས། །ཞེས་ཞུས་པས་ཏི་སེ་ལ་འགྲོ་བ་བཤོལ་ནས་མཆོང་ལུང་གི་བྲག་ལ་དཔོན་སློབ་གཉིས་བྱོན་ནོ། །དེ་ཐམས་ཅད་གཡག་རུའི་སྐོར་རོ།། །།དེ་ནས་མཆོང་ལུང་དུ་སླེབ་པ་དང་བླ་མས་བྲག་གི་གསེབ་ནས་རྫིའུ་གཉིས་བཏོན་ནས་བྱུང་བ་དང༌། རས་ཆུང་པ་དཔེ་ཆ་རྣམས་ང་ལ་ཐོང་དང་ཆུ་མིག་འདིས་ང་ཡི་མིག་ལ་གཟན་པར་བྱུང་བས་གོས་ཆུ་ཕ་ཀི་ནས་ཆུ་ཞིག་ལོང་ལ་ཤོག་གསུངས་ཏེ་རས་ཆུང་པ་ཆུ་ལེན་དུ་བཏང་བས། དེའི་ཤུལ་དུ་བླ་མས་མེ་ཞིག་བུས་ནས་དཔེ་ཆའི་གླེགས་ཤིང་གཡས་གཡོན་དུ་བཞག་ནས་འདི་གསུངས་ཏེ། ངས་རྒྱ་གར་དུ་ཆོས་འཚོལ་དུ་བཏང་བའི་ལུས་མེད་མཁའ་འགྲོའི་ཆོས་སྐོར་ཐམས་ཅད་མཁའ་འགྲོ་མ་རྣམས་ཀྱི་བྲག་གི་གསེབ་ཏུ་གདན་དྲོངས་ཤིག །གཞན་མུ་སྟེགས་ཀྱི་ངན་སྔགས་རྣམས་ཕྱིང་ཁུག་འདིར་སྡོད་ཅིག་གསུངས་ནས་ངན་སྔགས་ཐམས་ཅད་མེ་ལ་བསྲེག་ནས་བཞག །དེར་རས་ཆུང་པ་ཆུ་ཁ་ན་སོང་ཙ། ཕ་རིའི་ཐང་ཞིག་ན་རྐྱང་མ་བུ་བདུན། སྤྱང་མ་བུ་བདུན། རྩེད་མོ་རྩེ་ཞིང་འདུག་པ་ལ་བལྟས་པས། རྐྱང་ཕྲུག་ཁྲིད་མ་ཁད་ཀྱི་སྤྱང་ཀི་ལ་འབྲེལ་ཤེས་སྤྱང་ཕྲུག་ཁྲིད་མ་ཁད་ཀྱིས་རྐྱང་འདེད་ཤེས་པར་འདུག་པས། ཨ་མཚར་པོ་བག་ཆགས་གོམས་པ་ལ་ཕ་ཀི་འདྲ་ཡི་ནུས་པ་འདུག་བསམ་ཞིང་ཡུན་རིང་པོ་ཞིག་སོང་བའི་བར་དུ་ཡེངས་ནས་སོང་འདུག་པས། ཨ་ཨེ་དེ་མ་བཟང་བླ་མ་མ་མཉེས་དགོངས་ནས་མགྱོགས་པར་འོང་བས་གནམ་སྒོར་སླེབ་ཙ་ན། ཤོག་བུའི་དྲི་མ་ཆིལ་ལེ་འདུག་པ་དང༌། རས་ཆུང་པའི་བསམ་པ་ལ།

ང་ཡི་བླ་མ་འདིས་སྨྱོ་སྤྱོད་བྱེད་ཨེ་ཡིན། དཔེ་ཆ་རྣམས་བསྲེག་ལས་ཆེ་བསམ་ཞིང་སྟེང་དུ་ཕྱིན་ཙ། ཤོག་བུའི་དུད་པ་ཆི་ལེ་བསྲེག་ནས་འདུག་པས། རས་ཆུང་པས། བླ་མ་ལགས། ཁྱེད་རང་གིས་སྟོན་པའི་ཆོས་སྐད་ལ་ལེན་མ་ཐེབ་པས་ངས་རྒྱ་གར་དུ་དཀའ་བ་དེ་ཙམ་ཞིག་ལ་གཏད་དོན་མི་འདུག །ལུས་མེད་མཁའ་འགྲོའི་ཆོས་སྐོར་མེ་ལ་བསྲེག་ཀྱང་མི་རུང་ཙ་ཟེར་ནས། སྔར་དད་པ་ལོག་པའི་སྟེང་དུ་དེ་རིང་རང་དབང་མེད་པའི་དད་པ་ལོག་ནས་གནམ་སྒོའི་སྟེང་དུ་རྐང་པ་བརྐྱངས་ནས་མིག་གི་དཀར་ས། ལྟག་པའི་ནག་ས་བསྟན་པ། རྗེ་བཙུན་གྱི་ཁོང་རང་གི་སྤྱི་བོའི་གཙུག་ཏུ། རྩ་བ་བརྒྱུད་པའི་བླ་མ་རྣམས་སྐད་ཅིག་ལ་སྤྲུལ་ནས་མགུར་འདི་གསུངས་སོ། །བུ་ཉོན་དང་གསན་དང་རས་ཆུང་པ། །ཕ་རྗེ་བཙུན་བཞུགས་པའི་སྤྱི་གཙུག་ན། །ཉི་ཟླ་པད་མའི་གདན་སྟེང་ན། །བླ་མ་ཏེ་ལོ་དང་ནཱ་རོ་མར་པ་གསུམ། །དེ་གསུམ་འདུ་འབྲལ་མེད་པར་བཞུགས། །མུ་ཏིག་རྩར་ལ་བརྒྱུས་པ་བཞིན། །ཁྱོད་དད་པའི་སེམས་ཀྱིས་ལྟ་ཤེས་ན། མོས་གུས་ལྟད་མོ་དེ་ལ་ལྟོས། །བྱིན་བརླབས་དངོས་གྲུབ་ཟད་པ་མེད། །རྗེ་དང་ཐུགས་ཡིད་བསྲེས་ཤིག་རས་ཆུང་པ། །ཁྱོད་ལྟད་མོ་དང་གཟིགས་མོ་འདི་ལ་ལྟོས། །རྐྱང་ལ་ལྟད་མོ་ལྟ་རྒྱུ་མེད། །རྐྱང་ཕྲུག་འོ་མས་འགྲངས་པས་བསམ་རླག་ཡིན། །སྤྱང་ཕྲུག་ཤ་ཡིས་བརྒྱགས་པ་འབྱུང་པོ་ཡིན། །དེ་ལ་ལྟད་མོ་ལྟ་བ་འབྱུང་པོ་ཡིན། །ལྟོས་ཤིག་ལྟོས་ཤིག་ཡར་ལ་ལྟོས། བདག་གི་སྤྱི་གཙུག་སྟེང་དུ་ལྟོས། །ཞེས་གསུངས་པས། རས་ཆུང་པས། ཡར་ལ་ཟུར་མིག །ཅིག་བལྟས་པས། བླ་མ་བརྒྱུད་པ་དང་བཅས་པ་ཞལ་གཟིགས། བླ་མ་རྗེ་བཙུན་དུས་གསུམ་གྱི་སངས་རྒྱས་ཐམས་ཅད་དང་སྐད་ཅིག་ཀྱང་འདུ་འབྲལ་མེད་ཀྱང་བླ་མ་ཁྱེད་ཀྱི་གྲུབ་རྟགས་བསྟན་པ་ངོ་མཚར་ཆེ་སྟེ། མཁའ་འགྲོའི་ཆོས་སྐོར་ཚོ་མེ་ལ་བསྲེགས་པས་བློ་མ་བདེ། རྐྱང་མ་བུ་ལ་ལྟ་འདོད་ཞུས་པས། ཡང་རྗེ་བཙུན་གྱིས། བུ་ཉོན་དང་གསོན་དང་རས་ཆུང་པ།

ཕ་བླ་མའི་སྤྱན་མིག་གཡས་གཡོན་ན། །གདུགས་ཉི་ཟླ་ཟུང་གཅིག་གུར་ཁང་ན། །འཇའ་ཚོན་སྣ་ལྔའི་ཁྱོན་ཐག་འཐེན། །བྱང་སེམས་དཀར་དམར་འོད་ཟེར་འཕྲོས། །སྐྱབས་མཆོག་ལོ་ཙཱ་དེ་ན་བཞུགས། །ཆེ་ན་ངོ་མཚར་དེ་ཆེ་མོད། །རྐྱང་ལ་ངོ་མཚར་ཆེ་རྒྱུ་མེད། །ཅེས་གསུངས་པས་འོད་ཟེར་གྱིས་མཛད་པ་ཇི་ལྟ་བ་བཞིན་མཐོང༌། བླ་མའི་མཛད་པ་མཐའ་ཡས་ཀྱང་སེམས་ཅན་ལས་ལས་གྲུབ་པ་འདི་ཀུན་ཀྱང་ཡ་མཚན་ཆེ་སྙམ་པ་ལ། བུ་དེ་ཀུན་སྐུའི་གྲུབ་རྟགས་བསྟན་པ་ཙམ་ཡིན། ད་འདི་ནས་ལྟོས་གསུངས་ནས། ལྗགས་ཀྱི་སྟེང་དུ་གསུང་གི་གྲུབ་རྟགས་ལ། ཤེལ་གྱི་མཆོད་རྟེན་རྩེ་དགུ་པ་སྣང་ལ་རང་བཞིན་མེད་པ་འོད་དང་ཐིག་ལེའི་གུར་ཕུབ་པ་ཞིག་བསྟན་པ་དེ་ལ་མ་དང་མཁའ་འགྲོས་ཕྱག་འཚལ། ལྷ་སྲིན་སྡེ་བརྒྱད་ཀྱི་སྐོར་བ་བྱེད་པ་ཞིག་བསྟན་ནས་མགུར་འདི་གསུངས་སོ། །བུ་གཅིག་ཉོན་དང་རས་ཆུང་པ། །ཕ་བླ་མ་བཞུགས་པའི་ལྗགས་དཀྱིལ་ན། །ཤེལ་གྱི་མཆོད་རྟེན་རྩེ་དགུ་པ། །སྣང་ལ་རང་བཞིན་མེད་པར་གསལ། །ཕྱི་ནས་བལྟས་ན་ནང་ཡང་གསལ། །ནང་ནས་བལྟས་ན་ཕྱི་ཡང་གསལ། །ཕྱི་ནང་གསལ་བའི་ཆོས་ཀྱི་སྐུ། །དེ་ལ་སྔོན་པོ་གཡུ་ཡི་ཁ་བད་བཏང༌། །དཀར་པོ་དུང་གི་མཎྜལ་བཀོད། །འཇའ་འོད་གུར་ཁང་ཐིག་ལེའི་ནང༌། །ཡི་གེ་རང་སྒྲ་མཆོད་པའི་དབྱངས། །མ་དང་མཁའ་འགྲོས་བསྐོར་བ་བྱེད། །ལྷ་སྲིན་སྡེ་བརྒྱད་ཕྱག་ཀྱང་འཚལ། །ཁྱོད་དག་པའི་སྙན་པ་བརྗོད་ཤེས་ན། །ཆོས་རྣམས་རང་གིས་ངག་ལ་གྲགས། །ཁ་ནས་གང་སྨྲས་ཆོས་ཀྱི་སྒྲ། །ངག་ལ་ནུས་པ་ཐོན་ཅིག་རས་ཆུང་པ། ཁྱོད་ལྟད་མོ་དང་གཟིགས་མོ་འདི་ལ་ལྟོས། །རྐྱང་ལ་ཡ་མཚན་ཆེ་རྒྱུ་མེད། །རྐྱང་མ་བུ་དུད་འགྲོ་ཤ་སྒྱེ་ཡིན། །སྤྱང་མོ་ཤ་ཟན་སྲིན་མོ་ཡིན། །དེ་ལ་ལྟ་བ་ཡི་མུག་ཡིན། །ལྟོས་ཤིག་ལྟོས་ཤིག་ཡར་ལ་ལྟོས། །བུ་བདག་གི་ལྗགས་ཀྱི་སྟེང་དུ་ལྟོས། །ཞེས་གསུངས་པས་དེ་ཡང་ཇི་ལྟ་བ་བཞིན་མཐོང༌། བླ་མའི་འཕྲིན་ལས་བསམ་གྱིས་མི་ཁྱབ།

ཁྱད་པར་གསུང་གི་རྣམ་འཕྲུལ་བརྗོད་ཀྱིས་མི་ལག་ཀྱང༌། དཔེ་ཆ་བསྲེག་པ་ལ་ཡིད་ཏུང་ངེ་ཐེག་པས། བླ་མའི་ཞལ་ནས། བུ་ཁྱོད་ཀྱིས་བྱེ་མ་ལ་སྣག་བཙིར་བ་ཅིག་སྣང༌། ངས་ལྟད་མོ་ཞིག་སྟོན་གསུངས་ནས་གྲི་གུག་གཅིག་གིས་ཐུགས་ཀ་ནས་བཤགས་ཀྱི་བཤགས་ནས་ཕྱག་གཉིས་ཀྱི་ཕ་ཡར་བརྒྱངས་པར་མཛད་དེ་གྱེས་རྡོར་སྤྲུལ་པའི་ལྷ་དགུའི་དཀྱིལ་འཁོར་གསལ་བར་གར་དང་གར་སྟབས་ཁྲིག་གེ་བ་བསྟན་ནས་མགུར་འདི་གསུངས་སོ། །བུ་ཅིག་ཉོན་དང་རས་ཆུང་པ། །ཕ་རྗེ་བཙུན་བཞུགས་པའི་ཐུགས་ཁ་ནས། །དགྱེས་རྡོར་སྤྲུལ་པའི་ལྷ་དགུ་རྣམས། །ཅུང་ཟད་མ་རིག་རིག་ལ་ཁད། །དཔའ་བོའི་གཡས་གྲལ་གཡས་ནས་བྱ། །དཔའ་མོའི་གཡོན་གྲལ་གཡོན་ནས་བྱས། །འཇའ་ཡི་གུར་ཕུབ་ལྟ་བུར་བཞུགས། །ལས་ཀྱི་མཁའ་འགྲོས་ལག་བདེ་བྱེད། ཁྱེད་རང་ལུས་ལྷ་སྐུར་བསྒོམ་ཤེས་ན། །དོན་གསལ་འགྲིབ་མེད་པར་དངོས་སུ་འཆར། །ཐ་མར་ལུས་པོ་འཇའ་ལུས་འགྲུབ། །བསྐྱེད་རིམ་ལུས་ལ་སྒོམས་ཤིག་རས་ཆུང་པ། །བུ་ལྟད་མོ་དང་གཟིགས་མོ་འདི་ལ་གྱིས། །རྐྱང་ལ་ངོ་མཚར་ཆེ་རྒྱུ་མེད། །རྐྱང་སྨད་གླན་པ་ཤ་རྐྱལ་ཡིན། །སྤྱང་སྨད་སྡིག་པ་རོ་སྦྲེལ་ཡིན། །དེ་ལ་ལྟ་བ་རྔོན་པ་ཡིན། །ལྟོས་ཤིག་ལྟོས་ཤིག་ཚུར་ལ་ལྟོས། །བདག་གི་སྙིང་གའི་ནང་དུ་ལྟོས། །ཞེས་གསུངས་ནས། ཐུགས་ཀྱི་གྲུབ་རྟགས་སུ་བསྟན་ཙ། རས་ཆུང་པས། བླ་མ་ལགས། གྲུབ་རྟགས་གཅིག་དང་གཉིས་ལ་ཁྱད་པར་མེད། །རྩྭ་ཁུར་བ་ལ་ཟོར་བས་ཡང་ལྗི་དང་འདྲ། སྣང་བ་དུམ་པ་མ་ཞིག་མ་བདེ་ཞུས་པས། བུ་ཁྱོད་ལོག་ལྟ་རེ་ཆེ་གསུངས་ནས་མགུར་འདི་གསུངས་སོ། །བུ་གཅིག་ཉོན་དང་རས་ཆུང་པ། །ཕ་རྗེ་བཙུན་བཞུགས་པའི་སྐུ་སྨད་ན། །མ་དང་མཁའ་འགྲོའི་ཚོགས་འཁོར་བསྐོར། །སེམས་དཔའ་བཅུ་དང་སེམས་མ་བཅུ། སྒོ་བ་བཞི་དང་སྒོ་མ་བཞི། །དུར་ཁྲོད་ཆས་བརྒྱད་ཚང་བར་བཞུགས། །ཟབ་མོ་ཚོགས་ཀྱི་འཁོར་ལོ་ལ། །ལས་ཀྱི་མཁའ་འགྲོས་ཕྱག་བདེ་བྱེད། །བུ་ལྟད་མོ་ལྟ་ན་དེ་ལ་ལྟོས།

གཟིག་མོ་མཛད་ན་དེ་ལ་མཛོད། །བུ་རྐྱང་ལ་ཡ་མཚན་ཆེ་རྒྱུ་མེད། དེ་སྐད་ཅེས་གསུངས་ནས་སྤྲུལ་པ་མཛད་ཀྱང༌། ཁོ་དད་པར་མ་གྱུར་ནས་བླ་མ་འདི་འདི་ཙམ་གྱིས་མིག་འཕྲུལ་བསླབ་འདུག་བསམ་པས། ཡང་རྗེ་བཙུན་གྱིས་མདའ་མ་ཀི་ན་ཕ་བོང་ཆེན་པོ་ཞིག་ཡོད་པ་དེ་མགར་བ་གང་གིས་ཀྱང་གསེ་མ་ཐུབ་པ་ཡོད་པ་དེའི་སྟེང་དུ་འཕུར་ནས་བྱོན་ཏེ། ཟན་བཞིན་དུ་བཅད། ཆུ་བཞིན་དུ་ཕྱར། རྫས་བཞིན་དུ་རྫི་མཛད་ཅིང་མགུར་འདི་གསུངས་སོ། །བུ་གཅིག་གསོན་དང་རས་ཆུང་པ། །བྲག་ལིང་པ་མཐིལ་གྱི་ཐང་ཤེད་ན། རྡོ་ལིང་པ་ཐང་གི་ཐང་དཀྱིལ་ན། །ལྕགས་ཀྱི་ཕ་བོང་གཡག་ཤད་ཙམ། མགར་ཐོ་ཐོགས་བརྒྱ་ཡི་ཆོག་པ་མེད། །སྦུད་ཐོགས་བརྒྱ་ཡིས་ཞུ་ས་མེད། །ངས་འདམ་ལྟར་རྫི་ན་འདི་ལྟར་རྫི། །ཟན་ལྟར་གཅོད་ན་འདི་ལྟར་གཅོད། ཆུ་ལྟར་ཕྱར་ན་འདི་ལྟར་ཕྱར། །ཁྱོད་སྣང་བ་ལ་ཞེན་པ་ལོག་ཤེས་ན། །མི་འདོད་བཞིན་འདོད་དགུ་ཆར་ལྟར་འབེབས། །གང་དགོས་ཀྱི་ལོངས་སྤྱོད་གཏེར་ཁ་ཕྱེ། །བུ་སྣང་བ་འགྱུར་ཅིག་རས་ཆུང་པ། །ཁྱོད་ལྟད་མོ་དང་གཟིགས་མོ་འདི་ལ་མཛོད། །རྐྱང་ལ་འདི་ཡིན་རྩྭ་ཙམ་མེད། རྐྱང་དང་རི་དྭགས་སྡིག་ཅན་ཟས། །སྤྱང་ཁུ་གཅན་གཟན་ལས་ངན་ལུས། །དེ་ལ་ལྟ་བ་སྡིག་པ་ཡིན། །ལྟོས་ཤིག་ལྟོས་ཤིག་བདག་གི་ལུས་ལ་ལྟོས། །ཞེས་གསུངས་ནས། ཡོན་ཏན་གྱི་གྲུབ་རྟགས་སུ་བསྟན་ཙ། རས་ཆུང་པས། ཁྱེད་རང་ལུས་ཀྱི་བཀོད་པ་གཅིག་མི་དགོས། །བརྒྱ་མཛད་ཀྱང་དབང་ཆེ། །རྐྱང་མ་བུ་ལ་བུད་ནས་ཐལ་བས་མི་ལྟ་སྟེ། སེམས་འདི་ཡེ་ནས་འགྱུར་མི་ཐུབ་པར་འདུག་པས། ཅི་དྲག་ནས་ཟེར་བས། བླ་མ་རྗེ་བཙུན་གྱི་རས་ཀྱི་ན་བཟའ་ལ་གཤོག་པ་མཛད་ནས། ནམ་མཁའ་ལ་འཕུར་ནས་ཇེ་མཐོ་ཇེ་མཐོ་ལ་སོང་ནས་མགུར་འདི་གསུངས་སོ། །བུ་ཅིག་གསན་དང་རས་ཆུང་པ། །མཆོང་ལུང་བྲག་དམར་ཁྱུང་གི་རྫོང༌། །སྔར་ཡང་མི་ནི་འཕུར་མ་མྱོང༌། །ད་ཡང་མི་ནི་འཕུར་མི་སྲིད། །བྱ་རྒོད་པོ་འཕུར་ཡང་གཤོག་རྩེ་འདར། །བྱ་ཕྲན་འཕུར་ན་ལྟག་པ་འཆག

།ང་མི་ལ་འཕུར་ན་འདི་ལྟར་འཕུར། །ང་བྱ་ལྟར་ལྡིང་ན་འདི་ལྟར་ལྡིང༌། །ཁྱུང་ལྟར་འཕྱོ་ན་འདི་ལྟར་འཕྱོ། །ཁྱོད་རྟེན་འབྲེལ་ལུས་ཀྱི་རྫུ་འཕྲུལ། །དབང་བསྐུར་དང་འཁོར་འདས་བསྲེ་ཤེས་ན། །བདག་དང་གཞན་ལ་གཉིས་སུ་མེད། །བུ་རང་རྒྱུད་སྦྱོངས་ཤིག་རས་ཆུང་པ། །ཁྱོད་ལྟད་མོ་དང་གཟིགས་མོ་འདི་ལ་ལྟོས། །རྐྱང་ལ་ལྟས་པས་ཅི་ལ་ཕན། །རྐྱང་ནི་རི་ཡི་འབྱུང་པོ་ཡིན། །སྤྱང་ཁུ་ལས་ཀྱི་ཤན་པ་ཡིན། །དེ་ལ་ལྟ་བ་ཡི་དྭགས་ཡིན། །ལྟོས་ཤིག་ནམ་མཁའི་དབྱིངས་སུ་ལྟོས། །ཞེས་གསུངས་པས། རས་ཆུང་པས། ནམ་མཁའ་ལ་བལྟས་པས། །བླ་མ་མི་རིག་ལ་ཁད་དུ་ཇེ་མཐོ་ལ་སོང་ནས། ཨེ་ཤེས་ཕ་བླ་མ་མཁའ་སྤྱོད་དུ་འགྲོ་བ་རེད། ང་དེ་རིང་ཅི་རེད་ན་དགོངས་ཏེ་ཧ་ལས་ནས་རང་དབང་མེད་པའི་དད་པ་སྐྱེས་ནས་མཆི་མ་མང་པོ་བྱུང་ནས་ངས་བླ་མ་གར་སོང་ཡང་མི་རྙེད་པ་ཨེ་མ་ཡིན་བསམ་པ་ལ། ཡང་བླ་མ་རྗེ་བཙུན་ནམ་མཁའ་ལ་བྱོན་ནས་མགུར་འདི་གསུངས་སོ། །བུ་གཅིག་གསོན་དང་རས་ཆུང་པ། །སྲ་མོའི་ཤིང་དང་གྱོང་པོའི་རྭ། བཀུག་ན་འདི་ཉིད་ཁུག་ཚོད་འདུག་སྟེ། །རང་སེམས་གྱོང་པོ་འདི་ལ་ཁུག་དུས་མེད། རང་སེམས་གྱོང་པོ་ཁུག་ཅིག་རས་ཆུང་པ། །ལྷོ་ཁའི་སྟག་དང་བྱང་ཁའི་འབྲོང༌། །བཏུལ་ན་འདི་གཉིས་ཀྱང་ཐུལ་ཚོད་གདའ་སྟེ། །བདག་འཛིན་དྲེགས་པ་འདི་ལ་ཐུལ་དུས་མེད། །བདག་འཛིན་དྲེགས་པ་ཐུལ་ཅིག་རས་ཆུང་པ། ཆོས་ཐོས་པ་དང་བསམ་པ་བསྒོམ་པ་གསུམ། །བསླབ་ན་འདི་གསུམ་ཡང་ལོབ་ཚོད་གདའ་སྟེ། །རང་སེམས་དངོས་པོ་འདི་ལ་རྟོགས་དུས་མེད། །སེམས་ཉིད་སྟོང་པ་སྒོམས་ཤིག་རས་ཆུང་པ། །དྲིན་གྱི་ཕ་མ་བྱམས་པའི་གཉེན། །བསྐྱུར་ན་འདི་གཉིས་ཀྱང་བསྐྱུར་ཚོད་གདའ་སྟེ། གཤིས་ངན་རང་བདེ་འདི་ལ་སྒྱུར་དུས་མེད། །ཁ་གཤིས་ངན་པ་བསྐྱུར་ཅིག་རས་ཆུང་པ། །ཕ་ཡུལ་གྱི་མཁར་དང་རེའུ་ལུག་ནོར། །སྤངས་ན་འདི་གཉིས་ཀྱང་སྤངས་ཚོད་གདའ་སྟེ། །སྐྱིད་འདོད་སོ་གསོད་འདི་ལ་སྤངས་དུས་མེད། །ཡང་ཡེངས་འགྱུ་དལ་སྤོངས་ཤིག་རས་ཆུང་པ།

འཁྱོར་པོའི་གོས་དང་མཛེས་པའི་གྲོགས། །སྤངས་ན་འདི་གཉིས་སྤང་ཚོད་གདའ་སྟེ། །མལ་བདེ་དྲོ་འཇམ་འདི་ལ་སྤངས་དུས་མེད། །གཏིང་མུག་དྲོ་ཉལ་སྤོངས་ཤིག་རས་ཆུང་པ། །ཕ་རིའི་རི་དང་ཚུ་རིའི་བྲག །གཟད་ན་འདི་གཉིས་ཀྱང་ཟད་ཚོད་གདའ་སྟེ། སྲེད་པའི་ཞེ་འདོད་འདི་ལ་འཛད་དུས་མེད། །སྲེད་པ་ནང་ནས་ཟོད་ཅིག་རས་ཆུང་པ། རྒྱལ་པོའི་ལུང་དང་བཙུན་མོའི་ཚིག །ཞུས་ན་འདི་གཉིས་ཀྱང་གནང་ཚོད་གདའ་སྟེ། །འཆི་བདག་གཤིན་རྗེ་འདི་ལ་ཞུ་ས་མེད། །འཆི་བ་ལམ་དུ་སློངས་ཤིག་རས་ཆུང་པ། །ཁྱོད་རང་རྒྱུད་ངན་པའི་སྣང་བ་ཟློག །སྤྱོད་པ་ངན་པའི་རྣམ་འགྱུར་ཞོག །ཞེ་སྡང་རྩུབ་མོའི་བསམ་པ་སྤོངས། །ཞེས་གསུངས་ནས་མཆོང་ལུང་གི་བྲག་གསེབ་བྱ་མིན་པ་མི་ཐོན་པ་ཞིག་ཏུ་བྱོན་ནས་གར་ཡོད་ཀྱང་མི་མཐོང་བར་འདུག་པས། རས་ཆུང་པའི་དགོངས་པ་ལ་དེ་རིང་བླ་མས་གྲུབ་རྟགས་དེ་ཚན་ཞིག་བསྟན་པ་ལ། ང་སྣང་བ་ལོག་རུང་ལ་བསྡད་པ་དེ་སྡིག་པའི་ལས་ངན་པ་ཞིག་གིས་ཟིན་པས། ད་ངས་བླ་མ་ཡང་མ་མཐོང་བས་བྲག་འདི་ལ་ཤི་བ་ཞིག་བྱེད་དགོས་དགོངས་ནས་བྲག་ལ་ལྕིབས་པའི་དོད་ལ་དེ་རིང་མི་རུང་བ་བྱས་པས། རྗེ་བཙུན་གྱི་བཀའ་ཡི་ཆད་པས་ཤི་བར་གྱུར་ཅིག །བསམ་པའི་བློ་ཐེ་ཚོམ་མེད་པར་དད་པ་རང་དབང་མེད་པར་སྐྱེས་པས། སྐད་ཆེན་པོའི་འོ་དོད་བོས་ནས། རྗེ་བཙུན་ང་ཅི་བྱེད་ན་བྱས་ནས་འཛེག་པ་ལ། ཕྱད་ཕྱོད་སོང་བའི་སྣང་བ་ལ། མཆོང་ལུང་གི་རྩེ་ལ་བྲག་ཕུག་བདེ་མོ་ཞིག་རང་འགྲུབ་དུ་འདུག་པའི་ནང་དུ་རྗེ་བཙུན་གང་ཡིན་མི་ཤེས་པའི་སྐུ་གསུམ་སྤྲུལ་ནས་འདུག་པས་གཡས་གཡོན་གཉིས་ཀྱིས་རམ་འདེགས་ཚུལ་དུ་མཛད། དབུས་མས་དཔོན་གྱི་ཚུལ་དུ་མཛད་ནས་མགུར་འདི་རས་ཆུང་པ་ལ་གསུངས་སོ། །བུ་གཅིག་གསོན་དང་རས་ཆུང་པ། རྗེ་བཙུན་གཅིག་ལ་རྗེ་བཙུན་གཉིས། །རྗེ་བཙུན་གཉིས་ལ་རྗེ་བཙུན་གསུམ། །རྣམ་འཕྲུལ་གསུམ་དུ་བཞུགས་པ་ལ། །ཕྱག་མཆོད་པ་འབུལ་ན་གང་དུ་འབུལ། །བསྙུན་དྲི་རྨེད་བྱེད་ན་གང་ལ་བྱེད། །སྡིག་བཤགས་ཀྱི་བཤགས་ཡུལ་གང་ལ་བྱེད། །རྒྱུད་སྡོམ་པའི་ལེན་ཡུལ་གང་ལ་བྱེད། །བརྡ་ཟབ་མོའི་དབང་བསྐུར་གང་ལ་ཞུ། །དོན་ཟབ་མོའི་ངོ་སྤྲོད་གང་ལ་ཞུ། །སྐྱབས་ཟབ་མོའི་གསོལ་བ་གང་ལ་འདེབས། །བློ་རེ་བའི་ཟབ་མོ་གང་ལ་བཅའ། །བུ་སྤྲུལ་བསྒྱུར་ལུས་ཀྱི་བཀོད་པ་ལ། །དད་པ་སྐྱེས་ན་ཁོང་ཡུས་ཤོད། །བློ་ལོག་བདུད་ཀྱི་བར་ཆོད་ལ། །འགྱོད་པ་སྐྱེས་ན་དྲང་པོར་སྨྲོས། །སྤྱོད་ངན་གཤིན་རྗེའི་ལག་རྟགས་ལ།

འཇིགས་པ་སྐྱེས་ན་མྱུར་དུ་སྤོངས། །ཞེས་གསུངས་པས། རས་ཆུང་པས་མགུར་འདི་ཡར་ཕུལ་བར་གདའོ། །བྲག་དཀར་རྟ་སོ་དབུ་མའི་རྫོང༌། །དབུ་མ་རྫོང་གི་ནང་ཤེད་ན། །ཕ་རྗེ་བཙུན་གསུམ་དུ་བཞུགས་པ་ལ། །ཕྱག་མཆོད་པ་འབུལ་ན་དབུས་མར་འབུལ། །དབང་གདམས་ངག་ཞུས་ན་དབུས་མར་ཞུ། །གཡས་པ་ཆོས་སྐུ་སྐྱེ་བ་མེད། །གཡོན་པ་ཅི་ཡང་སྤྲུལ་པའི་སྐུ། །དབུས་མ་ལོངས་སྐུ་ཉིད་ལ་ཞུ། །ཞེས་ཞུས་པས། གཡས་གཡོན་གྱི་སྐུ་གཉིས་པོ་དབུས་མ་ལ་ཐིམ་ནས་གཅིག་ཏུ་གྱུར་དང༌། བྲག་ཕུག་དང་བླ་མ་མཐོང་སྣང་བཞིན་དུ་སོང་ནས་དཔེ་ཆ་བསྲེགས་པའི་ཐལ་བའི་རྩ་ན་ཡབ་སྲས་གཉིས་རང་འདུག་པས། རྗེ་བཙུན་གྱི་ཞལ་ནས། ངས་དེ་རིང་གྲུབ་རྟགས་དེ་ཙམ་ཞིག་བསྟན་པ་ལ་ཁྱོད་སྣང་ལོག་བྱས་ནས་སྣང་བ་སྐད་ཅིག་ཀྱང་འགྱུར་དུ་མ་གཏུབ་པ་དེ་ཤིན་ཏུ་མ་བཟང༌། ལར་ཆོས་འདི་ཤིན་ཏུ་དཀའ་བར་འདུག །ཁྱོད་གདམས་ངག་ཚུལ་དུ་བཏང་ཙ། ངན་སྔགས་ཁྱེར་ནས་བྱུང༌། ཁྱོད་ལ་མཐུ་ངན་སྔགས་མཁན་ཞིག་འོང་གིས་དོགས། མཐུ་ང་བས་ཆེ་བ་མེད་དེ། ངས་སྡིག་པ་མ་བྱང་བས་དཀའ་ལས་ཆེན་པོ་ལ་གཏད། ལར་མཐུ་བྱེད་པའི་མི་རྣམས་ཚེ་འདི་པ་སྐྱབས་ཡིན། དེ་བས་ང་ཡི་གླུ་འདི་ཉོན་གསུངས་ནས་མགུར་འདི་གསུངས་སོ། །བུ་ཆུང་ནས་བསྐྱངས་པའི་རས་ཆུང་པ། ཁྱེད་གདམས་ངག་ལེན་དུ་བཏང་བ་ལ། །དཔེ་ཆ་འདི་ཡི་མང་ལུགས་ཀྱི། །ཁྱོད་གཞུང་བཤད་མཁན་གཅིག་བྱུང་གིས་དོགས། །ཁྱོད་ལྟ་རྟོག་རང་གི་སེམས་ལ་གྱིས། །བུ་ཆུང་ནས་བསྐྱངས་པའི་རས་ཆུང་པ། །སྒོམ་ཆེན་སྟན་རྡོལ་རེ་བ་ལ། །བཤད་པ་འདི་ཡི་མང་ལུགས་ཀྱི། སྟོན་ཆེན་ལྷམ་རྡོལ་ཅིག་བྱུང་གིས་དོགས། །ཁྱོད་ལྟ་རྟོག་རང་གི་སེམས་ལ་གྱིས། །བུ་ཆུང་ནས་བསྐྱངས་པའི་རས་ཆུང་པ། །ཁྱོད་གཅིག་ཤེས་ཀུན་གྲོལ་ཅིག་རེ་བ་ལ། །ཐ་སྙད་འདི་ཡི་མང་ལུགས་ཀྱི། །ཀུན་ཤེས་གཅིག་སྡུག་ཅིག་བྱུང་གིས་དོགས། །ཁྱོད་ལྟ་རྟོག་རང་གི་སེམས་ལ་གྱིས། །བུ་ཆུང་ནས་བསྐྱངས་པའི་རས་ཆུང་པ། །ཁྱོད་དམ་ཆོས་འཚོལ་དུ་བཏང་བ། །སྒྲུབ་ཡིག་འདི་ཡི་མང་ལུགས་ཀྱི། །རྒྱུད་ཆགས་སྡང་མཁན་གཅིག་བྱུང་གིས་དོགས། །ཁྱོད་ལྟ་རྟོག་རང་གི་སེམས་ལ་གྱིས། །བུ་ཆུང་ནས་བསྐྱངས་པའི་རས་ཆུང་པ། །ཁྱོད་འཚོལ་དུ་བཏང་བའི་གདམས་ངག་རྣམས།

འཕུར་ནི་བྲག་གི་གསེབ་ལ་ཡོད། །ད་ལྟ་མཁའ་འགྲོའི་ཕྱག་ཏུ་བསྣམས། །ཁྱོད་གསོལ་བ་ཐོབ་དང་འབྱོན་ཏེ་མཆིས། །མཐུ་གཏད་ལ་སོགས་ངན་སྔགས་རྣམས། །ཞུགས་ན་འབར་བའི་མེ་ལ་བསྲེགས། །བཅོམ་ལྡན་མེ་ལྷའི་ཞལ་དུ་ཕུལ། །བུ་ཞེ་སྡང་མ་ཆེ་རང་རྒྱུད་སྲེག །སྡུག་བསྔལ་མ་བྱེད་ལུས་སེམས་ཀློད། །སེམས་རང་ལུགས་སུ་གཉེན་པས་ལྷན་ནེ་བརྟན་ཅེས་གསུངས་པས། རས་ཆུང་པས་ཨེ་བདེན་བསམ་ནས་གསོལ་བ་བཏབ་པས། ལུས་མེད་མཁའ་འགྲོའི་ཆོས་སྐོར་རྣམས་ཚང་བར་པང་དུ་ལིང་ངེ་བྱུང་བ་དང༌། རས་ཆུང་པས་བླ་མ་ལ་སངས་རྒྱས་ཀྱི་འདུ་ཤེས་སྐྱེས་ནས་རང་དབང་མེད་པའི་མོས་གུས་སྐྱེས་ཏེ་ངས་དེ་སྔ་བླ་མའི་ཞབས་ཏོག་ལོ་བཅུ་དྲུག་བྱས། ད་ཡང་ལོ་བཅུ་དྲུག་གིས་ཞབས་ཏོག་བྱེད་ཟེར་བའི་དམ་བཅའ་ཡང་ཕུལ་ཞིང༌། དེ་ཕྱིས་ནས་མོས་གུས་འདུ་འབྲལ་མེད་པ་སྐྱེས་སོ། །དེ་ནས་བླ་མ་རྗེ་བཙུན་དང་དཔོན་སློབ་གཉིས་རི་ཁྲོད་འགྲིམ་ཞིང་ཉམས་མྱོང་སྐྱོང་བ་ལ། གཏུམ་མོའི་ཡོན་ཏན་ནི་སྐྱེས། ཕྱག་རྒྱ་ཆེན་པོའི་རྟོགས་པ་མ་ཤར་བ་ལ་བླ་མའི་ཐུགས་དགོངས་ལ། རས་ཆུང་པ་འདི་ལ་ཐ་སྙད་ཀྱི་བླ་མ་འགའ་རེ་ཡོད་ཀྱང༌། ངོ་སྤྲོད་ཀྱི་བླ་མ་མེད། ང་གཅིག་ཆར་པའི་ངོ་སྤྲོད་ཀྱི་བླ་མ་ཡིན་ཀྱང་མོས་གུས་མ་སྐྱེས་པས་ལེན། དེ་རིང་རང་ལ་ཁོ་ཡིད་ཆེས་པར་བྱ་བའི་ཕྱིར་སྤྲུལ་པ་ཅིག་སྟོན་དགོས་དགོངས་ཏེ། རས་ཆུང་པ་སྐྱོ་སངས་ལ་འགྲོ་འདོད་པ་ཅིག་བྱུང་སྟེ་སོང་བ་ལ། སྟོད་ནེའུ་ཐང་ཆེན་པོ་ཞིག་གི་དཀྱིལ་ན་རྐྱང་ཅིག་ལ་ཕྲུ་གུ་གཅིག་སྐྱེས་ནས་ལུས་པོ་ཕྲུ་མ་དང་མ་བྲལ་བར་མ་ཡི་ཕྱིར་འབྲང་ཞིང་འདུག་པ་ལ། སྤྱང་ཀི་ཅིག་བྱུང་བས་རྐྱང་ཕྲུག་ལ་ཚ་རག་རྒྱུག །རྐྱང་མས་ཀྱང་སྤྱང་ཀི་བདས་དེ་རང་ཉི་མ་ལ་ལྟད་མོ་ངོ་མཚར་སྐྱེས་ཏེ། འདི་ནི་སློབ་དཔོན་ལ་ལེན་མོ་ཟློ་དགོས་སྙམ་ནས་དྲུང་དུ་འོང་ཙ་ན། སློབ་དཔོན་སྐུ་གཟི་མདངས་སྐྱིལ་ཀྲུང་བཅས་ནས་སྣང༌། སློབ་དཔོན་གྱི་མདུན་དུ་བསྡད་ནས་ལེན་མོ་ཟློ་རྒྱུ་རྣམས་ཚུར་ལ་གསུངས་པ།

བུ་རས་ཆུང་པ་ཤེས་པ་ཡུལ་ལ་མ་ཡེངས་པར་སེམས་ལ་ལྟོས། དུད་འགྲོ་ལ་ལ་སྐྱེས་ནས་ཀྱུ་བ་དེ་ཕལ་གྱི་ཆོས་ཉིད་ཡིན་པས། ཁྱོད་ང་ཡི་གླུ་དང་ལུས་ཀྱི་བཀོད་པ་འདི་ལ་ལྟོས་གསུངས་ནས། རྗེ་སངས་རྒྱས་ཐམས་ཅད་འདུས་པའི་སྐུ། །རྡོ་རྗེ་འཆང་གི་ངོ་བོ་ཉིད། །དཀོན་མཆོག་གསུམ་གྱི་རྩ་བ་ཡིས། །བླ་མ་རྣམས་ལ་ཕྱག་འཚལ་ལོ། །བུ་ཅེར་རེ་གསོན་དང་རས་ཆུང་པ། །རྐྱང་ལ་ངོ་མཚར་ཆེ་རྒྱུ་མེད། །ཕ་རྗེ་བཙུན་སྤྱི་བོའི་ཡང་སྟེང་ན། །ཉི་མའི་དཀྱིལ་འཁོར་གདུགས་ཤིག་འཁྱིལ། །རྐྱང་ངོ་མཚར་ཆེ་ན་དེ་ཆེ་མོད། །ཕ་རྗེ་བཙུན་དཔྲལ་བའི་སུམ་མདོ་ན། །གསེར་གྱི་མཆོད་རྟེན་ཁྲུ་གང་པ། །འོད་ཟེར་སྟོང་ཕྲག་ཕྱོགས་བཅུར་འཕྲོ། །རྐྱང་ངོ་མཚར་ཆེ་ན་དེ་ཆེ་མོད། །ཕ་རྗེ་བཙུན་ཐུགས་ཀྱི་དཀྱིལ་འཁོར་ནས། །ཡི་དམ་ལྷ་ཡི་དཀྱིལ་འཁོར་བཀྲ། །རྐྱང་ངོ་མཚར་ཆེ་ན་དེ་ཆེ་མོད། །ཕ་རྗེ་བཙུན་རས་གོས་ནང་ཕྱོགས་ན། །ཕྱོགས་བཅུ་རྒྱལ་བའི་དཀྱིལ་འཁོར་བཀྲ། །རྐྱང་ངོ་མཚར་ཆེ་ན་དེ་ཆེ་མོད། །ཕ་རྗེ་བཙུན་ལྟེ་བའི་དཀྱིལ་འཁོར་ན། །གནས་ཉི་ཤུ་རྩ་བཞི་མཁའ་འགྲོ་རྣམས། །ཚོགས་ཀྱི་འཁོར་ལོ་བསྐོར་ཞིང་ཡོད། །རྐྱང་ངོ་མཚར་ཆེ་ན་དེ་ཆེ་མོད། བྲག་ལོང་ཕ་བོང་གུར་དཀར་ཙམ། །མགར་ཐོ་ཐོགས་སྟོང་གིས་མ་ཤིགས་པ། །ང་རྗེ་བཙུན་ཞབས་ཏིས་འདི་ལྟར་གསེ། །རྐྱང་ངོ་མཚར་ཆེ་ན་དེ་ཆེ་མོད། །བྲག་དམར་སྤོ་མཐོན་ནམ་མཁའ་རྫོང༌། །བྱ་རྒོད་པོ་ཕུར་ཡང་གླད་ཡུ་འཁོར། །ཕ་རས་པས་བགྲོད་ན་འདི་ལྟར་འགྲོ། །ཕ་རྗེ་བཙུན་སྤྲུལ་སྐུ་གསུམ་དུ་བཀོད། །ཁྱོད་ལྷ་ཕྱག་འཚལ་ན་གང་ལ་འཚལ། །བསྐོར་བ་ཅིག་བྱེད་ན་གང་ལ་བྱེད། གདམས་ངག་ཅིག་ཞུ་ན་གང་ལ་ཞུ། །ཞེས་གསུངས་པས། རས་ཆུང་པས་ཀྱང་བླ་མས་ཇི་ལྟར་གསུངས་པ་བཞིན་རིམ་པར་མཐོང་སྣང་རེ་རེ་མཐོང་ཙ་ན་དད་གུས་སིང་སིང་པ་རྒྱུད་ལ་སྐྱེས་ཤིང༌། ཕྱི་ཏ་རེས་སྐུ་ཡི་བཀོད་པ་གང་ལ་ཡང་ཕྱག་འཚལ་བ་དང༌། གདམས་ངག་ཞུ་བ་ངོ་མ་ཤེས་ཏེ།

དུས་དེ་སྐད་ཅིག་མ་ལ་དུས་གསུམ་གྱི་སངས་རྒྱས་ཀྱི་དགོངས་པ་སེམས་ཉིད་ལྷན་ཅིག་སྐྱེས་པའི་ཡེ་ཤེས་སྐད་ཅིག་དེ་ཉིད་ལ་ཐུགས་ལ་འཁྲུངས་པ་ཡིན་སྐད། དེ་ནི་ཐམས་ཅད་རྐྱང་མགུར་གྱི་སྐོར་རོ།། །།དེ་ནས་རས་ཆུང་པས་རྒྱ་གར་ནས་ཕེབས་ཤིང་སྣེ་ལེན་ལ། ཚོགས་འཁོར་ཞིག་མཛད་ནས་མཉེས་མཉེས་མཛད་ཅིང༌། གསུང་གླེང་མང་དུ་མཛད་པ་ལ། འབྲི་སྒོམ་དང༌། སེ་བེན་གཉིས་ལ་ཆོས་གཏམ་གྱིས་གསུངས་པས། རས་ཆུང་བ་རྒྱ་གར་ནས་བྱོན་པའི་མཁས་པ་ཡིན་པས་གཏམ་མ་ནུས། རྗེ་བཙུན་གྱི་རས་ཆུང་པ་ཁོང་གཉིས་སྤོབས་པ་ཞེན་ཟིན། ཁྱེད་རང་རས་ཆུང་པ་རྒྱ་གར་ནས་གདམས་ངག་འོང་ནས་བོད་དུ་རྩོད་པ་ཇི་ལྟར་ཟློག་བལྟ་གསུངས་པས། རས་ཆུང་པས། ཐ་སྙད་ཚིག་གིས་བརྒོལ་བ་ལ་ཟློག་ཅིག་མི་འདུག །ཚིག་སྒྲ་བཅད་པས་འདི་ཡིན་མེད། གཞན་གྱི་རྒོལ་བ་ཟློག་ན་འདི་ལྟར་ཟློག །ཞུས་ནས་མགུར་འདི་ཕུལ་ལོ། །ང་ཡི་བརྒྱུད་པ་རྡོ་རྗེ་འཆང་ཆེན་གྱིས། །རྒྱུད་ངན་ཆད་པའི་རྩོད་པ་ཟློག །བླ་མ་སངས་རྒྱས་རས་པ་ཡིས། །འདོད་ལྡན་བླ་མའི་རྒོལ་བ་ཟློག །གདམས་ངག་ཐབས་ལམ་སྙན་བརྒྱུད་ཀྱི། བློས་བྱས་བདུད་ཀྱི་རྒོལ་བ་ཟློག །རོ་སྙོམས་ཕྱིའི་མེ་ལོང་གིས། །སྐྱོན་ཅན་ལྐུགས་པ་མཐའ་ནས་ཕུད། །བདེན་ཚིག་གསུང་གི་རིན་ཆེན་གྱིས། །རྣམ་རྟོག་ཡེ་ཤེས་མེ་ལ་བསྲེག །རྩ་རླུང་དྲ་མིག་འཁོར་ལོ་ཡིས། །བྱིང་རྒོད་ཧད་པོ་མེད་པར་བྱེད། །རང་གྲོལ་ཕྱག་རྒྱ་ཆེན་པོ་ཡིས། །རྒོལ་ངན་ངར་འཛིན་འགོང་པོ་འདུལ། །རིག་པ་ཡེ་ཤེས་སྒྲོན་མེ་ཡིས། །སྙོམས་ལས་མ་རིག་མུན་པ་སེལ། །སྤྱོད་པ་ཆུ་ལ་རལ་གྲི་ཡིས། ཆོས་བརྒྱད་མདུད་པ་རང་སར་གྲོལ། །ཅེས་ཞུས་པས། རྗེ་བཙུན་མཉེས་ཏེ། ཁྱོད་ཀྱི་རྩོད་པ་ཟློག་ལུགས་ཡག །མིང་ཡང་རྩོད་པ་ཟློག་པའི་རིན་ཆེན་བྱ་བར་ཐོགས་གསུངས་སོ། །ལར་ཁྱོད་ཀྱི་གདམས་ངག་གི་གནད་དེ་ལྟར་ཤེས་པ་ལ། ལྟ་སྒོམ་སྤྱོད་པའི་གནད་འདི་རྣམས་གལ་ཆེ་གསུངས་ནས་མགུར་འདི་གསུངས་སོ། །ལྟ་བ་སྟོང་པའི་ཡེ་ཤེས་ཡིན།

སྒོམ་པ་འོད་གསལ་འཛིན་མེད་ཡིན། །སྤྱོད་པ་ཆགས་མེད་རྒྱུན་ཞིག་ཡིན། །འབྲས་བུ་དྲི་མེད་གཅེར་བུ་ཡིན། །ལྟ་བ་སྟོང་པའི་ཡེ་ཤེས་དེ། །ཁ་ལྟ་རྐྱང་པར་འཆོར་ཉེན་གདའ། །དོན་ལ་ངེས་ཤེས་མ་སྐྱེས་ན། །ཁ་ལྟས་བདག་འཛིན་གྲོལ་བ་མེད། དེ་ལ་ངེས་ཤེས་དག་པ་སྐྱེས། །སྒོམ་པ་འཛིན་མེད་འོད་གསལ་དེ། །གནས་པ་རྐྱང་པར་འཆོར་ཉེན་གདའ། །ཡེ་ཤེས་ནང་ནས་མ་ཤར་ན། །གནས་པ་འཐུག་ཀྱང་ཕན་པ་ཆུང༌། །བྱིང་རྒོད་ལ་ཡེ་ཤེས་མི་སྐྱེ་བས། །དེས་ན་མ་སྤངས་དྲན་པ་གཅེས། །སྤྱོད་པ་ཆགས་མེད་རྒྱུན་ཞིག་དེ། །ཐོ་ཅོ་རྐྱང་པར་འཆོར་ཉན་གདའ། །ལྟ་སྒོམ་གྲོགས་སུ་མ་ཤར་ན། བརྟུལ་ཞུགས་སྤྱད་ཀྱང་ཕན་པ་ཆུང༌། །དེས་ན་ཞེན་པ་བྲལ་བ་གཅེས། འབྲས་བུ་དྲི་མེད་གཅེར་བུ་དེ། མཚན་མའི་ན་བཟའ་གསོལ་ཉེན་གདའ། །འཁྲུལ་པ་ནང་ནས་མ་ཞིག་ན། །བརྩོན་འགྲུས་བྱས་ཀྱང་ཕན་པ་ཆུང༌། །དེས་ན་འཁྲུལ་པ་ཞིག་པ་གཅེས། །ལྟ་བ་སེམས་ཀྱི་གཅོད་པ་ཡིན། སྒོམ་པ་སེམས་ཀྱི་བརྒྱང་ཤིང་ཡིན། །དམ་ཚིག་སེམས་ཀྱི་གཉའ་གནོན་ཡིན། །མན་ངག་སེམས་ཀྱི་ལྡེའུ་མིག་ཡིན། །ཞེས་གསུངས་པས། རས་ཆུང་པ་ངེས་ཤེས་སྐྱེས་ནས་དེ་ནུབ་གཟིམས་པའི་རྨི་ལམ་ན། མཁའ་འགྲོ་མ་མང་པོ་བྱུང་ནས་མགུར་མང་པོ་གསུང་ཞིང་འདུག་པ་ལ། རང་དབང་མེད་པར་ཉན་ཅིང་བསྡད་པ་ལ་ལན་རེ་རྗེ་བཙུན་ཡིན་དུ་ཡང་གོ རྗེ་བཙུན་གྱི་མགུར་འདི་གསུངས་པས། དེས་རྐྱེན་བྱས་ཏེ་མཁའ་འགྲོ་མ་རྣམས་ཀྱིས་འདི་སྐད་གསུངས་སོ། །བུ་གཅིག་གསོན་དང་རས་ཆུང་པ། །འཁོར་འདས་རྐྱེན་ལས་རག་ལས་པས། །བླ་མ་དམ་པ་བརྟེན་ནུས་ན། །འབད་མེད་ཡོན་ཏན་ཤུགས་ལས་འབྱུང༌། །བུ་གཅིག་གསོན་དང་རས་ཆུང་པ། ཁྱོད་ཡུལ་ལ་ཆགས་སེམས་སྤོང་ནུས་ན། །རི་ཁྲོད་དགོན་པ་འགྲིམ་ནུས་ན། རྩོལ་མེད་དངོས་གྲུབ་ཤུགས་ལས་འབྱུང༌། །བུ་གཅིག་གསོན་དང་རས་ཆུང་པ། །ལས་ངན་འཛིན་པའི་རྩ་བ་ཅན། །ནོར་ལ་ཆགས་སེམས་སྤངས་ནས་ཀྱང༌། །ཆགས་མེད་ཞེན་མེད་བྱེད་ནུས་ན། །བདེ་ཆེན་ལམ་སྣ་ཤུགས་ལས་འབྱུང༌། །བུ་གཅིག་གསོན་དང་རས་ཆུང་པ།

འཁོར་བར་སྐྱེ་བའི་རྩ་བ་ཅན། །བུ་ཚའི་འཁྲི་བ་གཅོད་ནུས་ཤིང༌། །རང་ཉིད་གཅིག་པུར་སྡོད་ཟུག་ན། །ཞིང་ཁམས་རྣམ་དག་ཤུགས་ལས་འབྱུང༌། །བུ་གཅིག་གསོན་དང་རས་ཆུང་པ། །ད་ལྟ་དམ་ཆོས་དར་ལགས་ཀྱང༌། །ཆོས་འདྲ་མིན་མང་པོ་བསྲེ་བསླད་བྱས། །བླ་མ་སློབ་དཔོན་བྱེད་མི་མང༌། །ཁ་བཟང་འདོད་གཏམ་ཆགས་པ་སྨྲ། །བརྒྱུད་པ་བཟང་དགུ་འདོམས་ཤིག་ཕ་ཡི་བུ། །བུ་གཅིག་གསོན་དང་རས་ཆུང་པ། །སྙིང་ནས་དམ་ཆོས་མཛད་དགོངས་ན། །ཆོས་ཉོན་མོངས་གཉེན་པོར་འགྲོ་དགོས་པས། ཁ་བཤད་ཀྱི་ངོས་ལྐོག་མ་ཆེ་བར། །ཞེ་ཕུག་གིས་སྐྱིད་འདོད་ཕྲ ལ་བ་གཅེས། །བུ་གཅིག་གསོན་དང་རས་ཆུང་པ། །འབྲས་བུ་སངས་རྒྱས་ཐོབ་འདོད་ན། །ཚེ་འདི་ཡི་བདེ་སྐྱིད་མ་བསམ་པར། །རང་སེམས་རྩ་བ་མ་ཤོར་བར། །སྒོམ་པ་རྒྱུད་ལ་བརྟན་ན་ཨང༌། །ཞེས་གསུངས་པས་གཉིད་སད་པ་དང༌། དགའ་ཡ་ལེ་ཚིག་རྣམས་མ་བརྗེད་པར་འདུག་པས་དེ་ཕྱིན་ཆོས་དང་རྒྱུད་བསྲེས་པས་དུམ་པ་འདྲེས་ཐུབ་པ་བྱུང་སྐད་དོ། །དེ་རྣམས་མཆོང་ལུང་གི་སྐོར་རོ།། །།དེ་ནས་བཅུ་པ་དྲིན་ལེན་བསབ་པའི་ཡོན་ཏན་ནི། སྤོ་རི་སྤོ་མཐོ་ནམ་མཁའ་རྫོང་དུ་བཞུགས་པའི་དུས་སུ་སྙེ་ནམ་ན་བོན་པོ་ཞིག་ཡོད་པ་དེ་ཡི་རྗེ་བཙུན་འདི་འདོད་པ་ལ་བློ་ལོག་པ་ཞིག་འདུག་ཟེར་ནས། ཁོང་རང་གི་སློབ་མས་མ་ཚོར་བར་བསྙེན་བཀུར་དུམ་པ་རེ་ཡང་བྱས། གདམས་ངག་རྣམས་ཀྱང་ལྐོག་ཏུ་ཞུས་པའི་བོན་པོ་དེ་ནད་ཀྱིས་ཟིན་པས་ཤི་བར་ཉེ་བ་ན་ཁོའི་བླ་མ་རྣམས་ཀྱིས་ཁ་ཆེམས་འཇོག་དགོས་ཟེར་བས། བོན་པོ་ན་རེ། ང་ཡི་ཁ་ལ་ཉན་པའི་ལབ་གཏོང་མཁན་ཡོད་ན་ང་ལ་ལབ་རྒྱུ་ཡོད་ཟེར་བས། ཅི་ཡོད་ན་བསམ་པས་ཐམས་ཅད་ཀྱི་མནའ་བྱས་པས། དེ་ན་ང་ཡི་བུ་མོ་ཡང་བོས་ཟེར་བས་བུ་མོ་བོས་པས། ཨ་མས་ཅི་བྱེད་ཟེར་བས། བུ་མོ་དཔང་པོར་བཞག་ནས་ཁ་ཆེམས་སུ་བཞག་སྟེ། ད་འོ་སྐོལ་བོན་པོ་ཟེར་ལེ་འདི་ནོར་ནས་འདུག །འདི་གཞི་འཆུག་སྟེ་ཧ་རེ་ལོང༌། ལམ་ནོར་ཏེ་མི་དགེ་བ་ལ་མི་འཛེམ།

འབྲས་བུ་ནོར་ཏེ་འཇིག་རྟེན་པའི་ཆེན་པོ་ཞིག་ལས་མི་སྐྱེ། སྐྱབས་ལོག་སྟེ་མི་མ་ཡིན་ལ་གསོལ་བ་འདེབས། སེམས་བསྐྱེད་ཉེས་ཏེ་ལགས་རྟགས་ཁུར་ཞིང་བུ་སྨད་གསོ་བ་ཞིག་ལ་མ་བྱུང་བར་འདུག །ད་ང་ཡི་ནོར་སྐལ་དེ་རྗེ་བཙུན་དཔོན་སློབ་ལ་ཕུལ་ལ། བདུན་ཚིག་གཅིག་ཞུ། དེ་མ་བྱས་ན་ང་ཁྱེད་ཚོས་བསད་པ་དང་འདྲ་ཟེར་བས། ཁོས་ཟེར་བ་བཞིན་བྱས་པ་ན། བདུན་ཚིག་གི་ནུབ་མོ་མཚན་བྱང་ཞིག་བྱས་པ་ལ། རྗེ་བཙུན་གྱིས་བོན་པོའི་རྣམ་ཤེས་མངོན་དུ་བཀུག་ནས་སྔར་ཅི་ཡོད་པ་བཞིན་དབང་པོ་སྐྱེ་མཆེད་དང་སང་ངེ་བྱས་ཏེ། རྗེ་བཙུན་དཔོན་སློབ་ཀྱིས་མཚན་བྱང་དེ་ལ་ལམ་བསྟན་སྒྲིབ་སྦྱོང་གི་ཚུལ་དུ་མགུར་འདི་གསུངས་སོ། །རྗེ་བཀའ་བརྒྱུད་ཀྱི་བྱིན་བརླབས་རྒྱབ་དཔུང་བཟང༌། །རིགས་བརྒྱུད་མཁའ་འགྲོའི་དངོས་གྲུབ་ཐོབ། །ཆོས་བརྒྱུད་མ་ནོར་བུ་སློབ་རྣམས། །ལས་ངན་རྣམ་སྨིན་སྦྱོང་པ་ལ། །རང་རྒྱུད་ལ་སྡོམ་པ་ཡོད་པ་དགོས། །ཡོན་བདག་གི་བླ་མཆོད་བྱེད་པ་ལ། །སྙིང་རྗེ་དང་བྱམས་སེམས་རྒྱས་པ་དགོས། །མང་པོའི་ཚོགས་དཔོན་བྱེད་པ་ལ། །ཡོན་ཏན་དང་རྟོགས་པ་ལྡན་པ་དགོས། །གྲུབ་ཐོབ་ཀྱི་བླ་མ་བརྟེན་པ་ལ། །དག་སྣང་སྙིང་རུས་ཆེ་བ་དགོས། །གཤིན་པོའི་ཟ་མ་ཟ་བ་ལ། །མཐོང་ལམ་གྱི་ཡོན་ཏན་སྐྱེ་བ་དགོས། །ཚེ་འདས་ཀྱི་རྣམ་ཤེས་འདྲེན་པ་ལ། །མངོན་ཤེས་དང་གྲུབ་རྟགས་ཐོན་པ་དགོས། །དད་ལོག་གི་སྣང་བ་བསྒྱུར་བ་ལ། །རྫུ་འཕྲུལ་གྱི་སྤྲུལ་པ་ནུས་པ་དགོས། །དེ་རིང་བདུན་ཚིག་ཀྱི་དཀྱིལ་འཁོར་ལ། །མངོན་ཤེས་ལམ་སྣ་ཟིན་པ་དགོས། །བོན་པོའི་ཡོན་བདག་བུ་སློབ་རྣམས། །སེམས་ལ་ཐེ་ཚོམ་མ་བྱེད་ཅིག །ཅེས་གསུངས་པས། འཇའ་འོད་ཀྱི་གུར་ཕུབ། མེ་ཏོག་གི་ཆར་བབས། མཚན་བྱང་ནི་འོད་ཀོར་ཀོར་དུ་ནམ་མཁའ་ལ་ཀྱི་ལི་ལི་སོང་བས། དེ་རྣམས་བོན་པོའི་བུ་སློབ་རྣམས་ཀྱིས་མཐོང་བ་ལ། ནམ་མཁའ་ནས་སྒྲ་ཞིག་བྱུང་སྟེ་རྗེ་བཙུན་ང་ལ་སྐུ་དྲིན་ཆེ། ཁྱེད་མིན་ན་ང་ལ་ཐར་པའི་སྐབས་མི་འདུག་ཟེར་བ་ཐམས་ཅད་ཀྱི་ཚོར་བས་དེ་རིང་དེ་ཀ་ཡིན།

ངོ་མཚར་རང་ཆེ་ཟེར་བས་དེའི་ལན་དུ་མགུར་འདི་གསུངས་སོ། །རྗེ་ངོ་མཚར་བླ་མའི་བྱིན་བརླབས་ཞུགས། །ངོ་མཚར་མར་པའི་ཞབས་ལ་གསོལ་བ་འདེབས། །བཀའ་དྲིན་མོས་གུས་ཀྱི་འཁོར་བར་ཐུགས་རྗེས་ཟུངས། །ང་དང་པོ་རྗེ་དང་མཇལ་བ་དེ། །ངོ་མཚར་ཡོངས་ཀྱིས་ཆེ་ཤོས་ཡིན། །གདམས་ངག་སྙན་བརྒྱུད་ཐོབ་པ་དེ། །ངོ་མཚར་ཡོངས་ཀྱི་ཆེ་ཤོས་ཡིན། །འཇིག་རྟེན་བྱ་བ་བཏང་བ་དེ། །ངོ་མཚར་ཡོངས་ཀྱི་ཆེ་ཤོས་ཡིན། །རི་ཁྲོད་དབེན་པར་ཟུག་པ་དེ། །ངོ་མཚར་ཡོངས་ཀྱི་ཆེ་ཤོས་ཡིན། །ནང་ནས་ཉམས་རྟོགས་སྐྱེས་པ་དེ། །ངོ་མཚར་ཡོངས་ཀྱི་ཆེ་ཤོས་ཡིན། །གཅིག་པུར་སྡུག་བསྲན་བྱས་པ་དེ། །ངོ་མཚར་ཡོངས་ཀྱི་ཆེ་ཤོས་ཡིན། །ཆོས་བརྒྱད་འདུན་མ་མེད་པ་དེ། །ངོ་མཚར་ཡོངས་ཀྱི་ཆེ་ཤོས་ཡིན། །བླ་མ་མཉེས་པར་འགྲུབ་པ་དེ། །ངོ་མཚར་ཡོངས་ཀྱི་ཆེ་ཤོས་ཡིན། །བོན་པོས་ཁ་ཆེམས་འཇོག་པ་དེ། །ངོ་མཚར་ཡོངས་ཀྱི་ཆེ་ཤོས་ཡིན། །བུ་སློབ་ཁ་ལ་ཉན་པ་དེ། །ངོ་མཚར་ཡོངས་ཀྱིས་ཆེ་ཤོས་ཡིན། །མཚན་བྱང་འཇའ་ཚོན་གུར་ཕུབ་དེ། ། ངོ་མཚར་ཡོངས་ཀྱིས་ཆེ་ཤོས་ཡིན། །འདིར་ཚོགས་དད་པ་སྐྱེས་པ་དེ། །ངོ་མཚར་ཡོངས་ཀྱིས་ཆེ་ཤོས་ཡིན། །ཞེས་གསུངས་པས། སྲིང་མོ་པེ་ཏ་མ་དེར་ཡོད་པས་མཆི་མ་ཁྲལ་ལེ་བྱུང་ནས། ཁྱེད་ཀྱིས་མི་གཞན་ལ་འདི་འདྲའི་ནུས་པ་སྟོན་རྒྱུ་འདུག །རང་རེ་གཉིས་ཀྱི་ཕ་མའི་ཤི་ལུགས་ཟེར་ཞིང་ངུས་པས། བླ་མའི་ཞལ་ནས་ངུ་མི་དགོས་ངས་ཕ་མ་གཉིས་དྲངས་ཚར་གསུངས་པས། དེ་ཇི་ལྟར་ང་ལ་བཤད་པར་ཞུ་ཟེར་བའི་ལན་དུ་མགུར་འདི་གསུངས་སོ། །རྗེ་བླ་མ་རྣམས་ལ་གསོལ་བ་འདེབས། །ཕ་མའི་དྲིན་ལེན་འཁོར་བར་ཐུགས་རྗེས་ཟུངས། །ངས་ཨ་མ་ལུས་ཀྱི་སྒྲོམ་བུ་ལ། །ཕ་མས་དྲིན་གྱི་རྒྱལ་པོ་ལ། །སྒྱུ་མའི་ལུས་ཤིག་འདོར་དུས་ན། །རྣམ་ཤེས་རང་གི་སེམས་ལ་བསྲེ། །སེམས་ཉིད་རྒྱལ་བའི་ཐུགས་ལ་བསྟིམས། །ཐུགས་རྗེས་འཇའ་འོད་ཞིང་ཁམས་ཤར། །ལུས་སྟོང་ལྷའི་སྐུ་ལ་བསྟིམས། །ལྷ་རང་བྱུང་གྲུབ་པ་ངོ་མཚར་ཆེ། །ངག་གྲགས་སྟོང་བརྗོད་མེད་སྔགས་སུ་འདྲེས། །སྔགས་རང་སྒྲ་སྣང་བ་ངོ་མཚར་ཆེ། །སེམས་འཁྱམས་པོ་ཏིང་ངེ་འཛིན་གྱིས་བཀུག

།གསལ་སྟོང་རིག་པ་རང་ངོ་ཤེས། །སེམས་རང་ས་ཟིན་པས་འཁྲུལ་པ་མེད། །འཕོ་འགྱུར་མེད་པས་ངོ་མཚར་ཆེ། །མི་བདག་གི་སྒྲུབ་པ་བྱེད་པའི་རིང༌། །བྱམས་དང་སྙིང་རྗེའི་དྲག་སྔགས་དེས། །ཉིན་མེད་མཚན་མེད་སྡིག་སྒྲིབ་སྦྱངས། །རིགས་དྲུག་འཁོར་བའི་སྐྱེ་སྒོ་གཅོད། །གཙང་ཞིང་དག་པའི་ཞིང་ཁམས་སུ། །བདེ་ཞིང་དག་པའི་ཚོགས་ལ་བསྒྲིགས། །དགའ་ཞིང་མཉེས་པའི་ལོངས་སྤྱོད་འཕེལ། །བདེ་བ་ཅན་གྱི་ཞིང་ཁམས་སུ། །དཔའ་བོ་དཔའ་མོའི་འཁོར་གྱིས་བསྐོར། །ཁྱོད་སེམས་ཆུང་མི་དགོས་པེ་ཏ་མ། །ཞེས་གསུངས་ཏེ་མོ་ཡང་མདངས་སལ་ཏེ་བྱུང་ནས། ལགས་དེ་ནི་མཚར་ཟིན། ཁྱེད་ཀྱི་དཀྱིལ་འཁོར་དང་མཚན་བྱང་དང༌། ཚ་ཚ་ལ་སོགས་པ་ཨེ་མཛད་ཟེར་བའི་ལན་དུ་མགུར་འདི་གསུངས་སོ། །འགྲོ་བའི་མགོན་ལ་གསོལ་བ་འདེབས། །ཕ་མའི་དྲིན་ལེན་འཁོར་བར་བྱིན་གྱིས་རློབས། །སེམས་ཅན་ཐམས་ཅད་དྲངས་པ་ཐུགས་རྗེས་ཟུངས། །ངས་བདེན་གཉིས་དབྱེར་མེད་དཀྱིལ་འཁོར་དུ། །རང་རིག་གསལ་བའི་ལྷ་ཚོགས་བཀོད། །རྒྱུད་ལུང་མན་ངག་བུམ་པ་ལ། །ཕ་རོལ་ཕྱིན་དྲུག་ཁྲུས་ཆབ་བླུགས། །སེར་སྣ་དུག་ལྔའི་སྒྲིབ་པ་སྦྱངས། །བཀའ་བརྒྱུད་བླ་མའི་བདུད་རྩི་ཡིས། །ལུས་ངག་སེམས་ལ་དབང་བཅུ་བསྐུར། །རྟོགས་པ་ལམ་གྱི་རིམ་པ་དེས། །དབྱེར་མེད་བདེ་བ་ཆེན་པོར་བསྟན། །སྐུ་གསུམ་དབྱེར་མེད་ཚ་ཚ་བཏབ། །ཟག་པ་མེད་པའི་བདུན་ཚིགས་བསྐྱངས། །རྗེས་ཤེས་ཟབ་མོའི་དུས་དྲན་ལ། །གཉེན་པོ་བཟང་པོའི་མཆོད་པ་འབུལ། །ཕྱག་རྒྱ་ཆེན་པོའི་བསྔོ་བ་ལ། །རང་བཞིན་རྣམ་དག་སྨོན་ལམ་འདེབས། །བདག་དང་ཕ་མ་སེམས་ཅན་གྱིས། །བསམ་པ་ཐམས་ཅད་གཅིག་ཏུ་བསྒྲུབས། །བླ་མའི་བཀའ་དྲིན་དྲན་པ་ལ། །ཕ་མའི་དྲིན་ལེན་འཁོར་བ་ཡིན། །ཡང་གསུངས་པ། ལུས་ཀྱི་ཤིང་དེར་སྤྲེའུའི་སེམས། །འདྲེས་མེད་བཤེས་མེད་རྒྱལ་ཁམས་སུ། །གཅིག་པུ་གཉིས་མེད་འཁྱམས་གྱུར་པས། །སྒྱུ་མ་ལུས་ཀྱི་ཧོམ་ཁུང་དུ། །འགྲོ་དྲུག་ས་བོན་བུད་ཤིང་དེར། །སྐྱེ་བ་མེད་པའི་བྱང་བུ་བཙུགས། །རོ་ནི་གསལ་སྟོང་དག་དུ་སྦྱངས། །བདུན་ཚིགས་སྣང་སྟོང་གཉིས་སུ་བྱས། །ཚ་ཚ་སྐྱེ་བ་མེད་པར་བཏབ། །ཟས་ནི་བདེ་བ་ཆེན་པོ་གཏད། །ལམ་ནི་གཉིས་སུ་མེད་པར་བསྟན། །བསྔོ་བ་ཕྱག་རྒྱ་ཆེན་པོའི་བྱས། །སྨོན་ལམ་བྱང་ཆུབ་སེམས་སུ་བཏབ། །ཕ་མའི་དྲིན་ལེན་འཁོར་ཏེ་མཆི། །ཞེས་གསུངས་པས་མོ་ཤིན་ཏུ་དགའ་སྟེ།

ཨ་ལ་ལ་ཚད་མི་འདུག །ད་ང་ཡང་འདྲེན་པར་ཞུ་ཟེར་ཞིང་རྩོལ་མེད་ཀྱི་ཕྱག་མང་པོ་འཚལ་བའི་ངག་ཏུ་བརྒྱལ་ནས་སོང་སྟེ། དྲན་པ་རྙེད་པ་དང༌། སྔར་དང་མི་འདྲ་བའི་ཆོས་སྣ་ཆེན་པོ་ཞིག་བྱུང་བ་ལ། རྗེ་བཙུན་གྱིས་ཁྱོད་ཀྱི་ཆོས་བྱེད་ན་བསྒོམ་ཨེ་ནུས་གསུངས་པས། སྒོམ་ཆེན་འདི་ཙམ་ཡོད་པས་བསྒོམ་ནུས་ན། ངས་བསྒོམ་མི་ནུས་པ་ཅི་ཡིན་ཟེར་ནས་ངེས་ཤེས་དང་དད་པ་མོས་པ་རང་དབང་མེད་པར་སྐྱེས་པས། རྗེ་བཙུན་གྱིས་མོའི་སེམས་ལ་ཨེ་ཕན་གྱིས་མགུར་འདི་གསུངས་སོ། །རྗེ་ལྷོ་བྲག་མར་པའི་ཞབས་ལ་འདུད། །གཉེན་ལ་གདུང་སེམས་ཞི་བར་བྱིན་གྱིས་རློབས། །ཆོས་དང་སེམས་རྒྱུད་འདྲེས་པར་ཐུགས་རྗེས་ཟུངས། །གསོན་དང་སྲིང་མོ་པེ་ཏ་མ། །ཁྱོད་གཞོན་དུས་སྙིང་རུས་མ་བྱས་ན། །རྒས་ཙ་བྱེད་བསམ་ཅི་ལ་ཕན། །བླ་མ་རྗེ་བཙུན་མ་བསྟེན་པའི། གྲོགས་བཟང་བླ་མས་ཅི་ལ་ཕན། །གདམས་ངག་སྙན་བརྒྱུད་མི་བསྒོམ་པའི། །ཁ་བཤད་སྐམ་པོའི་ཅི་ལ་ཕན། །རང་སེམས་ངོ་མ་ཤེས་པ་ཡི། །མང་པོ་བསླབ་པས་ཅི་ལ་ཕན། །སྐྱེ་མེད་རང་ས་མ་ཟིན་པའི། ཁ་ཏ་སྒམ་པོས་སྡིག་པ་བསགས། །ཉམས་མྱོང་ནང་ནས་མ་ཤར་བའི། །ཚུལ་འཆོས་མཁན་ཅིག་འདོད་པ་མང༌། རྟེན་འབྲེལ་ལྟད་མོ་མ་མཐོང་བའི། །ཐོ་ཅོ་མཁན་ཅིག་རང་རྩིས་ཆེ། །བྱང་སེམས་སྙིང་རྗེ་མ་སྐྱེས་པའི། །ངོ་ལྐོག་མཁན་ཅིག་གཙང་གཙང་མང༌། །སངས་རྒྱས་ཨེ་འཐོབ་མི་ཤེས་པའི། །ཆོས་པ་ཟེར་ཞིང་ནོར་ལ་ནག །སེམས་ཅན་ཡོངས་ལ་མི་ཕན་པའི། །ཕ་མར་བྱམས་ཤིང་འཁོར་བའི་རྒྱུ། །ཆོས་དང་མཐུན་པར་མི་སྒྲུབས་ན། །ཉེ་བ་ཡིན་ཡང་སྡང་བའི་དགྲ། །རོགས་ལ་གནོད་པར་བྱེད་པའི་མི། །མཛེས་མཛེས་འདྲ་ཡང་བདུད་ཀྱི་རིགས། །འཕྲལ་སྒོམ་ཆེན་ཟེར་ཡང་སྒོམ་སྡུག་ཡིན། །ཅི་ཕན་ཅི་བསམ་མི་བསྒྲུབ་པའི། །འགྲོགས་བཟང་པོ་བྱས་ཀྱང་ཞེ་འགྱོད་མང༌། །ང་མ་ཕྱིད་སྡུག་བསྔལ་གྱིས་ཡི་མུག་དེས། །ཁྱོད་སྲིང་མོའི་སྡིག་སྒྲིབ་དག་དག་འདྲ། །ཞེས་གསུངས་པས་སེམས་ལ་ཕན་ཏེ་སྣང་སྐྱིད་ཏིང་ངེ་སོང་ནས།

རྗེ་བཙུན་གྱིས་གདམས་ངག་གནང་ནས་བསྒོམ་དུ་བཅུག་པས་རང་བྱུང་གི་སྒོམ་བཟང་པོ་སྐྱེས་ཏེ། བླ་མ་མཉེས་ནས་འདིས་ང་སྡུག་པའི་སེམས་གསལ་ཏེ་རང་གིས་མོའི་སྡིག་པ་ཟད་ཟིན་གསུངས་ནས་མགུར་འདི་གསུངས་སོ། །ད་རུང་ཉོན་དང་པེ་ཏ་མ། །ཆོས་ལ་སྣང་བ་མ་ལོག་ཙ། །སྡུག་བསྔལ་ཟད་རྒྱུ་འོང་བ་ཡིན། །མི་ལ་ངན་པ་མ་བརྗོད་ཙ། །རང་ལ་ལྷ་བཞིན་མཐོང་བ་ཡིན། །གཞན་ལ་བསམ་པ་མི་ངན་ན། །རང་གི་བསོད་ནམས་འཕེལ་བ་ཡིན། །ཚེ་འདི་ལ་ཞེན་པ་མ་ཆེ་ན། ཕྱི་མ་བདེ་ཞིང་སྐྱིད་པ་ཡིན། །རང་མཐོང་ང་རྒྱལ་མ་བསྐྱེད་དང༌། །གཟུགས་བཟང་ཡིད་འོང་འཐོབ་པ་ཡིན། །སེམས་ཉིད་རང་གཤིས་སྐྱོང་བ་ན། །སངས་རྒྱས་མྱུར་དུ་འཐོབ་པ་ཡིན། །མཚམས་དང་སྨྲ་བཅད་དམ་པ་ན། མཁའ་འགྲོའི་བྱིན་རླབས་འཁོར་བ་ཡིན། །ལུས་ལ་སྐྱིད་འདོད་མེད་པ་ན། །རྣམ་སྨིན་སྒྲིབ་པ་བྱང་བ་ཡིན། །སྒོམ་ཡུན་ཤི་དང་སྙོམས་ནུས་ན། །ཡང་རྒྱལ་དགུང་དང་མཉམ་པ་ཡིན། །སེམས་ལ་ནོངས་འཁྲིས་མི་གདའ་ན། དཔའ་བོ་དཔའ་མོའི་བསུ་བ་ཡིན། །བྱེད་སྤྱོད་ཆོས་དང་བསྟུན་ཤེས་ན། །ཆོས་སྐྱོང་དཔའ་བོའི་བསྲུང་བ་ཡིན། །བླ་མ་རྗེ་ལ་གསོལ་བཏབ་ན། །བྱིན་རླབས་དངོས་གྲུབ་འབྱུང་བ་ཡིན། ཁྱོད་ཤེས་པར་གྱིས་ལ་ཉམས་སུ་ལོངས། །དུས་ཀུན་ཏུ་བདེ་སྐྱིད་དཔལ་ལ་སྤྱོད། །ཅེས་གསུངས་ཏེ་ལས་རྒྱུ་འབྲས་ཀྱི་ཆོས་མང་དུ་གསུངས་པས། པེ་ཏ་མ་ངེས་ཤེས་སྐྱེས་ནས་ཆོས་མ་ནུས་པ་གང་གིས་ཀྱང་སྐྱིད་འཐོབ་པ་མ་རེད་ཟེར་བའི་རྟོགས་ལྡན་མ་བཟང་མོ་ཞིག་བྱུང་ངོ༌། །དེ་ཐམས་ཅད་ཕ་མའི་དྲིན་ལེན་བསབ་པའི་སྐོར་རོ། ། ༈ དེ་ནས་བཅུ་གཅིག་པ་སྤྱོད་པ་ཆེ་བའི་ཡོན་ཏན་ནི། ཉིན་རེ་ཡང་སྤྲུལ་པའི་གཟུགས་མང་དུ་མཛད་དེ། སྤྱིལ་པོའི་ནང་དུ་བསྒོམ་ཞིང་བཞུགས་པ་དང༌། ཐག་རིང་པོའི་སྒོམ་ཆེན་རྣམས་ལ་ཆོས་གསུངས་པ་དང༌། ལྷ་ཡི་ཡུལ་དུ་ལྷས་གདན་དྲངས་ནས་ཆོས་གསུངས་པ་དང༌། ལྷ་འདྲེ་དང་མི་མ་ཡིན་ལ་ཆོས་གསུངས་པ། སྨན་དང་ཡུལ་ལྷ་རྣམས་ལ་མགུར་བྱེད་པ་དང༌།

བྲིན་དུ་ནགས་ལ་མེ་ཤོར་བ་གསོད་པ་དང༌། སྙེ་ནམ་དུ་ཟམ་པ་ཆུ་ལ་ཤོར་བ་འདོན་པ་དང༌། དུད་འགྲོའི་གནས་སུ་ཆོས་གསུང་པ་ལ་བྱོན་པས་གོ་ནུས་པ་རེ་རེ་ཙམ་མིན་པ་མ་བྱུང༌། ཡི་དྭགས་ཀྱི་ཡུལ་དུ་ཆོས་གསུངས་པ་ལ་བྱོན་པས་ཆོས་མི་གོ་བར་སེར་སྣས་གདུང་ཞིང་བཤུད་པ་བྱེད་ཅིང་བྱུང་བ་ལ་ཆོས་སྦྱིན་མཛད། དམྱལ་བའི་གནས་སུ་བྱོན་པ་ལ་ཆོས་ཀྱི་སྣང་བ་ཡིད་ལ་མེད་པ་ཐུགས་ལ་འདུག་པས་ཐུགས་ཆད། ཨ་པ་སྡིག་པའི་ནུས་པས་དེ་འདྲ་བ་ཅིག་འགྲུབ་ཟིན་དགོངས་ནས་སྤྱན་ཆབ་མང་པོ་ཤོར། ཆོས་གྲལ་གཅིག་ཏུ་རས་པ་རྣམས་དང་ཡོན་བདག་རྣམས་ཁ་མ་འཆམ་སྟེ། དེ་ལ་དྲིན་ཆེ་ངེད་ལ་དྲིན་ཆེ་ཟེར་བ་མང་པོ་བྱུང་སྟེ། རས་ཆུང་པས་ཞུས་པ། ཉིན་གཅིག་ཚེས་གྲངས་དུས་ཚོད་ཐམས་ཅད་གཅིག་པ་ལ་སྤྲུལ་པ་འདི་ཚན་མཛད་པ་ཅི་ལགས་ཞུས་པས། ཁྱེད་རྣམས་སེམས་ཆུང་བ་ཡིན། ང་མ་སོང་བ་དང་མ་བྱས་པ་མེད་གསུངས་ཤིང་རེས་བཤུམ། རེས་བཞད། རེས་ཐེ་ཚོམ་མི་མཛད། རེས་སྤྱན་ཧྲིག་ཧྲིག་མཛད་ཅིང་བཞུགས་ཙ། ལྷ་ཡི་བུ་དང་བུ་མོ་མང་པོས་བཀའ་དྲིན་ཆེ་ཟེར་བའི་མེ་ཏོག་གཏོར་བ་མཐོང༌། ཡུལ་ལྷ་མང་པོས་གཟུགས་མེད་པའི་སྒྲ་སྐད་ཀྱིས་བཀའ་དྲིན་ཆེ་ཟེར་བ་དང༌། ཁར་སང་གི་མགུར་དེ་འདྲ་གསུངས་དང་ཟེར་བའི་སྒྲ་སྐད་ཡང་ཐོས་པས། རས་པ་རྣམས་ཀྱིས་རྒྱུ་རྐྱེན་ཅི་ལགས་ཞེས་ཡང་དང་ཡང་དུ་ཞུས་པའི་ལེན་དུ་མགུར་འདི་གསུངས་སོ། །རྗེ་བླ་མ་རྣམས་ལ་གསོལ་བ་འདེབས། །བླ་མའི་བྱིན་རླབས་ལུས་ལ་ཞུགས། །ལུས་སྒྱུ་ལུས་གྲུབ་པ་སྤྲུལ་པའི་སྐུ། །བླ་མའི་བྱིན་རླབས་ངག་ལ་ཞུགས། །ངག་གླུ་དབྱངས་ལེན་པས་གདམས་ངག་སྟོན། །བླ་མའི་བྱིན་རླབས་སེམས་ལ་ཞུགས། །སེམས་རྟོགས་པ་ཐོབ་པས་སངས་རྒྱས་གྲུབ། །ང་མེས་མི་འཚིག་ཅིང་ཆུས་མི་འཁྱེར། །སྤྱོད་པ་གླང་ཆེན་འགྲོས་གྱི་གར། །དག་པའི་འགྲོ་བ་ཐམས་ཅད་ལ། །ཐ་དད་ཀྱི་སྣང་བ་སོ་སོ་ཡིས། ང་ཡི་སྐུ་མཐོང་གསུང་ཐོས་ཤིང༌། །བསོད་ནམས་བསགས་པས་སྐུ་མཐོང་གྲོལ། །མ་དག་འགྲོ་བ་ལས་ངན་གྱིས། །ང་ཡི་ལུས་ཀྱང་མ་མཐོང་ཞིང༌། །སྡིག་པས་སྡུག་བསྔལ་སྤྱོད་པ་ལ། །སངས་རྒྱས་མཐུ་ཡིས་མ་ཕན་པ། །དེ་ཡི་ཡི་མུག་ངུ་བྲོ་སྐྱེ།

ཁྱེད་རྣམས་ཆོས་ལ་འབུངས་ཤིག་ཨང༌། །ངས་ནི་བཤད་ཚུལ་ཐུབ་པ་མེད། །ཨ་ཙ་མ་སྡིག་ཅན་སྙིང་རེ་རྗེ། །ལོག་སྤྱོད་མཁན་རྣམས་ཐར་མཐའ་མི་གདའ་ན། །སྡུག་བསྔལ་མཐོང་བས་སྙིང་རླུང་ལངས། ངེད་རང་ཚོ་སྒོམ་ཡུན་སྲིང་ཅིག་ཨང༌། །ཚེ་འདི་ཅི་བྱེད་མི་བསམ་པར། །ཕྱི་མ་ཅི་འོང་བསམ་པ་གྱིས། །ཞེས་གསུངས་པས། རས་ཆུང་པ་དང༌། རས་པ་རྣམས་ཀྱིས་དེའི་རྒྱུ་རྐྱེན་ཅི་ལགས་ཞུས་པས། སྤྲུལ་པའི་རྣམ་པས་འགྲོ་བ་ཐམས་ཅད་གཟིགས་ལས་ཆེ་བས། སྡུག་བསྔལ་གང་ཆེ། བདེ་སྡུག་གཉིས་ལས་ཇི་ལྟ་བུའི་བསྒྱུར་བར་གདའ་ལགས། རིགས་དྲུག་གི་སེམས་ཅན་ལ་ཚད་ཟིན་པར་ཨེ་འདུག་ཞུས་པས། བླ་མས་རིགས་དྲུག་གི་ཚད་ཟིན་གསུང་འབྱོན་དུ་མ་ཉན་པས། རས་ཆུང་པས་མི་གསུང་བར་འདུག་བསམ་པས། ངེད་རྣམས་སྐལ་བ་བཟང་བའི་བླ་མ་དང་འབྲེལ་པས་ཐུགས་རྗེས་གཟིགས། །ཞེས་ཞུས་པས། འོ་ན་མཎྜལ་ཕུལ་ཅིག་གསུངས་པས་མཎྜལ་མང་དུ་ཕུལ། ཕྱག་རྩོལ་མེད་མང་དུ་འཚལ་བས། ད་སྡོད་ལ་ང་ཡི་མགུར་ལ་ཉོན་གསུངས་ནས་དང་པོར་ལྷ་ཡི་རྒྱུ་འབྲས་མགུར་དུ་གསུངས་པ་ནི། བཀའ་དྲིན་བླ་མ་རྗེ་ལ་གསོལ་བ་འདེབས། །བྱིན་རླབས་ཅན་ཡོངས་ལ་ཁྱབ་པར་ཤོག །འཇིག་རྟེན་ལྷ་ཡི་བདེ་བ་ཡང༌། །གཡེར་ནི་ལྷ་ཞེས་ཆེ་ཞིང་འདུག །སྐད་ནི་གཡུ་འབྲུག་བཞིན་དུ་ཆེར་གྲགས་ཀྱང༌། །དེ་ལ་སྙིང་པོ་མི་འདུག་སྟེ། །བཟང་ངན་ཡིད་ལ་མི་དྲན་ཅིང༌། །འདུ་ཤེས་རྨུགས་པས་ཚོར་བ་མེད། །དེང་སང་དབང་པོ་བརྒྱལ་བ་བཞིན། །བསྐལ་མང་ཡང་བགྲང་བརྩིས་ཀྱང༌། །སྐད་ཅིག་ཙམ་ཞིག་མ་གཏོགས་པ། །དེ་ལ་སྙིང་པོ་ཡེ་མ་མཆིས། །ལྷུང་དུས་བསམ་ངན་སྐྱེས་ནས་ལྷུང༌། །དེ་ཡི་རྒྱུ་རྐྱེན་གནས་ལུགས་ནི། །སྟོང་ལྟ་ཁ་ལྟ་སྒམ་པོ་བྱུང༌། །གཟུགས་ཁམས་གནས་རིས་བཅུ་དྲུག་ཀྱང༌། །གཙང་མ་རིས་ལྔ་རང་སོ་སྟེ། །འོག་མ་བཅུ་གཉིས་ལྷུང་བ་ཡང༌། །རྒྱུ་འབྲས་བསོད་ནམས་མ་ཟད་བར། །དེ་ཡི་བདེ་བ་སྤྱོད་བྱེད་ཅིང༌། །ཉོན་མོངས་ཚོར་བ་མྱོང་བ་བཞིན། །ལོ་གྲངས་བསྐལ་གྲངས་མང་བརྩིས་ཀྱང༌། །བདེ་བ་འཁྲིག་ཞེན་ཡུན་མི་ཚོར། །ཡིད་མེད་བསམ་ངན་སྐྱེས་ཤིང་ལྷུང༌། །ལྷུང་བའི་རྟགས་དང་རང་སྒྲ་ཡིས། །ལྷུང་ཁར་སེམས་ལ་སྡུག་བསྔལ་ཆེ། །ཆོས་ལ་བདེན་པ་མེད་བསམ་པས། །ཐར་མེད་གནས་སུ་སྡུག་བསྔལ་སྤྱོད། །དེ་འདྲ་མཐོང་ཙ་སྙིང་རླུང་ལང༌། །རྒྱལ་ཆེན་རིགས་བཞིའི་ལྷ་རྣམས་ཀྱང༌། །སུམ་ཅུ་རྩ་གསུམ་དང་པོ་སྟེ། །འོག་མ་ཐམས་ཅད་གོང་བཞིན་ལྟུང༌། །དེ་ཡི་རྒྱུ་རྐྱེན་རྣམ་སྨིན་ཡང༌། །ཕྱོགས་ཆ་ཅན་གྱི་དགེ་བ་དང༌། །ཞེན་འཛིན་ཅན་གྱི་སྒོམ་ཆེན་དང༌། །ཆོས་བརྒྱད་བསྒྲིགས་པའི་ཆོས་སྤྱོད་རྣམས། །ཁས་ཡག་ཡག་སྨྲས་ཀྱང་སེམས་མ་དག

།ས་བོན་བཞི་ཡི་བག་ཆགས་ལུས་པ་དེས། །ཡུན་དུ་སོང་ཙ་བསམ་ངན་སྐྱེ། །བསམ་ངན་སྐྱེས་པས་བསོད་ནམས་འཛད། །བསོད་ནམས་ཟད་པས་མྱུར་དུ་ལྷུང༌། །ལྟུང་བྱེད་ལྷ་ཡི་སྡུག་བསྔལ་ཡང༌། །ཞིབ་ཏུ་བཤད་ན་སྣང་བ་འཁྲུགས། །དེ་གོ་བར་མཛོད་ལ་སྒོམ་ཡུན་སྲིང༌། །ཞེས་གསུངས་པས། རས་ཆུང་པ་ཡང་སྣང་བ་སྐྱོ་ཕྱེད་དེ་སོང་ནས། བླ་མ་ལགས་ལྷ་མ་ཡིན་གྱི་སྡུག་བསྔལ་ཇི་ལྟ་བུ་འདུག་ཞུས་པས་ཡང་མགུར་འདི་གསུངས་སོ། །བླ་མ་མཁའ་འགྲོའི་ཚོགས་ལ་གསོལ་བ་འདེབས། །བྱང་སེམས་རྒྱུད་ལ་སྐྱེ་བར་བྱིན་གྱི་རློབས། །ལྷ་མིན་སྡུག་བསྔལ་མི་ཆེ་རྒྱུ། །སྡིག་སེམས་འཁྲུགས་པས་རང་གཞན་བརླག །སེམས་ཉིད་འཁྲུགས་པས་རང་མགོ་འཁོར། །ཚོར་བ་ངན་པས་འདུ་ཤེས་རག །གང་སྣང་དགྲ་རུ་ལེན་པ་ལ། བདེ་བ་སྐད་ཅིག་ཡོད་ཐབས་མེད། །ལས་ངན་རང་སྲོག་མི་འཕངས་པར། གཞན་ལ་ཕན་སེམས་སྐྱེ་བ་དཀའ། །རྩོད་པ་ལས་ཀྱི་འཁྲུགས་པ་ལ། །ད་རུང་ཁ་ལ་མི་ཉན་འདྲ། །དེ་ཡི་རྒྱུ་རྐྱེན་བཤད་ན་ཡང༌། །རང་བདེ་གཞན་སྡུག་འདོད་པ་དང༌། གཉེན་ལ་བྱམས་ཤིང་དགྲ་ལ་སྡང༌། །ཡིན་པ་མིན་ཏེ་བྱ་ཐབས་མེད། །ཁྱོད་འདིར་ཚོགས་སྒོམ་ཡུན་ཤི་དང་སྙོམས། །ཞེས་གསུངས་པས། ཡང་ཞུས་པ། བླ་མ་ལགས། ལས་རྒྱུ་འབྲས་ཕྲའུ་རེ་ལ་དེ་ལྟར་སོང་ན་ངེད་རང་མི་ཚེ་ཡང་ཐར་བར་དཀའ། ཚིག་རེ་ཡི་གོང་འོག་དང་ལེགས་ཉེས་དུམ་པ་རེ་མི་འོང་མི་སྲིད་འདུས་པས། ཇི་ལྟར་བྱེད་ཞུས་པས་ཡང་མགུར་འདི་གསུངས་སོ། །རྗེ་སྦས་པའི་སངས་རྒྱས་མི་ཡི་གཟུགས། །ལྷོ་བྲག་མར་པའི་ཞབས་ལ་འདུད། །འོ་སྐོལ་འགྲོ་བ་མི་ཡི་ལུས། །དགེ་སྡིག་གང་སྤྱད་ནུས་པ་ཆེ། །དེ་ཁམས་དྲུག་ཚང་བའི་ངང་ནུས་ཡིན། །ཁྱེད་མཁས་པར་ཤེས་ཟེར་རས་ཆུང་པ། །འགག་དང་གནད་མིག་མི་ཤེས་པ། །མང་པོ་ཤེས་ཟེར་འཆལ་པ་ཡིན། །སེམས་ཀྱི་རྩ་བ་མ་རྟོགས་ན། །ལོ་མང་བསྒོམས་ཟེར་རྫུན་མ་ཡིན། །ཞིང་དང་བསམ་པ་མ་འབྲེལ་ན། །རྒྱུ་མང་པོ་བཏང་ཡང་ཆུད་ཟོས་ཡིན། །ཕྱོགས་མེད་ཀུན་ལ་མ་ཕན་ན། །འགྲོགས་གང་བཟང་མཆོད་པ་ཁ་ལེན་ཡིན། །གང་ལ་གང་འགྲོས་མི་ཤེས་པས། །གླན་པས་དྲང་གཏམ་སྨྲ་བ་ལྟུང་གཞི་ཡིན། །གང་ལ་གང་ཕན་ཤེས་པ་ན། །མཁས་པས་རྫུན་དུ་སྨྲ་བ་དགེ་བ་ཡིན། །ང་ལ་རྒྱུ་མེད་ཟེར་བ་ན། །རྨོངས་པ་རྨོངས་གཏམ་ཡང་ལ་གནོད། །དགེ་བ་སེམས་ལ་ཤར་བ་ན། །ས་རྡོ་རྩི་ཤིང་དགེ་བའི་རྒྱུ། །ལང་བསམ་ཤེས་པ་ལ་མི་བས་ལོད་པ་མེད། །ཟ་འདོད་པ་ཁྱི་བས་ལྟོགས་པ་མེད། །ཁྲེལ་མེད་པ་ལ་དཔོན་བས་འཇིགས་པ་མེད། །ཕྱུག་པོ་ཐམས་ཅད་ཡོད་སྡུག་ཡིན། །དབུལ་པོ་ཚོལ་བས་དབུལ་སྡུག་ཡིན། །ཡོད་མེད་གཉིས་ཀ་སྡུག་བསྔལ་ཡིན། །བུ་ཆོས་ཤིག་ནུས་ན་སྐྱིད་དང་མཇལ་འོང༌། །དེ་གོ་བར་མཛོད་ལ་ཡུན་དུ་བསྒོམ། །ཞེས་གསུངས་པས།

ཡང་རས་ཆུང་པས། མི་ཡི་རྒྱུ་མཚན་ཡང་གསུང་རེ་རེའི་གོ་ཞིང་འདུག །མར་ངན་སོང་གི་གནས་འདི་རྣམས་རྒྱུ་རྐྱེན་ཅི་ལགས་ཞུས་པས། ཡང་མགུར་འདི་གསུངས་སོ། །སྐྱབས་བླ་མ་རྣམས་ལ་གསོལ་བ་འདེབས། །ངན་འགྲོ་ཡི་འཇིགས་པ་སེལ་བར་བྱིན་གྱིས་རློབས། །ཤ་ཁྲག་ཟས་སུ་ཟ་བྱེད་ཅིང༌། །གསོད་གཅོད་ལས་སུ་སོང་བ་རྣམས། །ཚ་དམྱལ་བརྒྱད་དུ་བསྲེགས་པར་འདུག །དེ་ཡང་དགེ་བ་མ་བརྗེད་ན། །ཐར་པའི་དུས་ནི་བསྟན་པར་འདུག །ཟས་སུ་མ་ཟས་ཟ་བྱེད་ཅིང༌། །རང་སེམས་ལྷག་མར་འཛིན་སེམས་པ། བཅོམ་ཞིང་ཕྲོག་ཕྲོག་བརྒྱབ་པ་རྣམས། །གྲང་དམྱལ་བརྒྱད་དུ་སྐྱེ་བར་འདུག །ཆོས་ལ་ལོག་ལྟ་མ་སྐྱེས་ན། །ཐར་པའི་གནས་སྐབས་བཤད་པ་ཡིན། །བཀའ་ལ་ལོག་པ་འགལ་བྱེད་ཅིང༌། །སྐུར་པ་ངན་པ་འདེབས་པ་དང༌། །ཞལ་ལྕེ་ལོག་ཁྲིམས་གཅོད་པ་ན། །རོ་མྱགས་འདམ་དང་མེ་འོབ་དང༌། །རལ་གྲི་ལོ་མས་གཅོད་པར་འདུག །ཁས་བླངས་ཚུལ་ཁྲིམས་ཉམས་པ་རྣམས། །དམ་ཚིག་ཆད་པ་ཕོག་པས་ན། །ཤལ་མ་རི་དང་མེ་འོབས་ནང༌། །ནགས་རི་ཅན་དང་ཆུ་ཚན་དོང༌། །བསྲེགས་ཤིང་སྡུག་བསྔལ་སྤྱད་པར་འདུག །དཀོན་མཆོག་ཡིད་ལ་དྲན་སྲིད་ན། །ནམ་དྲན་དུས་ན་ཐར་དུས་བསྟན། །ལས་ངན་ཡང་ཡང་སྤྱད་སྤྱད་པས། །སྡིག་སེམས་ལོག་པའི་ལས་དབང་གིས། །རང་ཉིད་བདེ་བ་འདོད་པའི་ཕྱིར། །ཕ་མ་སློབ་དཔོན་གསོད་བྱེད་ཅིང༌། །དཀོན་མཆོག་དཀོར་ནོར་འཕྲོག་པ་དང༌། །སྐུར་པ་ལོག་པའི་ཚིག་ལྕེ་སྨྲ། །ཆོས་ལ་བདེན་པ་མེད་ཟེར་བས། །མནར་མེད་དམྱལ་བར་སྲེག་པར་བྱེད། །འདི་ལ་ཐར་པ་མེད་པར་གསུངས། །བུ་བསམ་ཞིང་སྙིང་རླུང་ལྡང་བར་ཡོད། །བློ་ཆོས་ལ་གཏད་ལ་འབུངས་ལ་སྒོམས། །ཞེས་གསུངས་པས་རས་ཆུང་པ་དང་དེར་བཞུགས་པ་རྣམས་བ་སྤུ་ཚ་ཟིང་ངེ་སོང་སྟེ་བླ་མ་ལགས། དེ་འདྲ་གསུངས་པས་འདི་ཙམ་འཇིགས་ཤིང་འདུག་པ་ན། དེར་སྐྱེས་པའི་སེམས་ཅན་རྣམས་ཅི་ཙམ་ལགས་ཞུས་པས་ཡང་མགུར་འདི་གསུངས་སོ། །རྗེ་བླ་མ་རྣམས་ལ་ཕྱ་འཚལ་ལོ། །ངན་འགྲོ་འཇིགས་པ་སེལ་བར་ཐུགས་རྗེས་ཟུངས། །དམྱལ་བར་རང་སྲོག་གཅོད་སྤྲོ་བས། །འཇིགས་ཤིང་བྲོས་པས་ཐར་ཐབས་མེད། །ཡི་དྭགས་སྣང་བ་དགྲར་ལངས་པས། །གང་ལ་འབྲོས་ཤིང་གང་ལ་སྐྱབས། །དུད་འགྲོ་གཅིག་ལ་གཅིག་ཟ་བས། །སུ་ཡི་ལེ་ལེན་སུ་ལ་འདེད། །ཁྱད་པར་ཡི་དྭགས་སྡུག་བསྔལ་དེ། །བསམ་ངན་སེར་སྣ་ཅན་གྱི་ལེན། །ཡོད་དུས་དགེ་བ་མི་ཤེས་ཤིང༌། །འཇུངས་པས་རང་གིས་ཟ་མི་ཕོད། །མི་ལ་སྟེར་བ་མི་སྲིད་ཅིང༌། །ཡང་ཡང་ལྟ་ཞིང་གསོག་པ་ཡི། །བྱི་བ་བཞིན་དུ་ཆོག་ཞེས་མེད། །རང་གི་སྡུག་གསོག་གཞན་གྱིས་སྤྱོད། །འཆི་དུས་སེར་སྣའི་སྣང་བ་བཞིན། །བར་དོ་ཡི་དྭགས་སྣང་བ་སྐྱེ།

སྣང་ལོག་ལས་ཀྱི་བཀྲེས་སྐོམ་སྤྱོད། གལ་ཏེ་བདེ་སྤྱོད་མཐོང་སྲིད་ན། །དེ་ལ་སེར་སྣ་སྡུག་སེམས་སྐྱེ། །དེ་ཡི་ལས་ཀྱི་ཡང་ཡང་ལྟུང༌། །དེ་སྙིང་རུས་བྱས་པའི་སྒོམ་ཆེན་གྱིས། །ཡི་དྭགས་གླུ་རུ་བླངས་པ་ཡིན། འདིར་བཞུགས་རས་པ་བུ་སློབ་རྣམས། །གཏམ་གོ་བར་བྱུང་ན་སྒོམ་ཡུན་སྲིང༌། །ཞེས་གསུངས་པས། རས་ཆུང་པས་ཞུས་པ། མགུར་མ་དེ་རྣམས་ཕན་པ་རང་གཅིག་བྱུང༌། ད་རུང་དུད་འགྲོ་འདི་རྣམས་རྒྱུ་མཚན་གང་གིས་འཁྲུལ་པ་ལགས། །ཞེས་ཞུས་པས་ཡང་མགུར་འདི་གསུངས་སོ། །རྗེ་བླ་མ་རྣམས་ལ་གསོལ་བ་འདེབས། །ངན་འགྲོའི་འཇིགས་པ་སེལ་བར་ཐུགས་རྗེས་ཟུངས། །དུད་འགྲོ་མི་ཤེས་གཏི་མུག་པས། །བླུན་པོ་བོང་ཅི་དུད་འགྲོ་ལས། །མ་རིག་ལས་ངན་ནུས་པ་ཡི། །ཆོས་ལ་བདེན་པར་མ་རྟོགས་ཤིང༌། །དགེ་སྡིག་བཟང་ངན་མ་ཕྱེད་པར། །ཕྱམ་ཕྱམ་ལས་ལ་མི་ཚེ་ཟད། །བརྟགས་དང་རྟོག་དཔྱོད་མི་ཤེས་ཤིང༌། །ཧ་རེ་ལོང་བཞིན་བླུན་སྤྱོད་མང༌། །དགེ་བ་སྡིག་པ་མི་ཤེས་པས། །སྨྱོན་པ་བཞིན་དུ་ཕུང་ཉེས་སྤྱོད། །དབུགས་དབྱུང་དབང་པོ་མ་སྐྱེས་པས། །དེ་ལ་བཟང་པོ་ཡིན་ཞེས་འཁྲུལ། །ལར་མི་ཤེས་སྡིག་པ་གཅོད་གཅོད་རྣམས། །གཅན་གཟན་དུད་འགྲོར་སྐྱེ་བར་མཆི། །བཟང་ངན་མེད་པའི་བླུན་པོ་རྣམས། །ཚོགས་ཕལ་པའི་དུད་འགྲོར་སྐྱེ་བར་མཆི། །བསམ་པ་རྨོངས་པའི་སྐྱེ་བོ་རྣམས། །ཕྲའུ་དུད་འགྲོར་སྐྱེ་སྟེ་མཆི། །ལར་དུད་འགྲོའི་རྣམ་སྨིན་ལས་རྣམས་ལ། །བཤད་པས་ལོང་ཐབས་མི་གདའ་བས། །མགོ་བོ་ཁུག་ལ་རང་སེམས་རྩལ་སྦྱངས་གྱིས། །ཞེས་གསུངས་པས་དེར་ཚོགས་པའི་བུ་སློབ་རྣམས་ན་རེ། བླ་མས་ཆོས་ཅི་གསུངས་ལ། མགུར་དང་གླུ་རང་མཛད་པ་ཅི་ལགས་ཞུས་པས། བླ་མའི་ཞལ་ནས། ང་རི་ཁྲོད་ན་ལྷ་འདྲེ་དང་འགྲོགས་ཡུན་རིང༌། གླུ་ལ་ཁོང་ཅག་ལྷ་འདྲེ་ཡང་དགའ། ང་རང་ཡང་གླུ་ལེན་སྙིང་འདོད། །ཅེས་གསུངས་པས། གླུ་རང་ལེན་སྙིང་འདོད་པ་དེ་ཅི་ལགས། གསུང་བར་ཞུ་ཞུས་པས། ཡང་མགུར་འདི་གསུངས་སོ། །རྗེ་བླ་མའི་བཀའ་དྲིན་ཡང་ཡང་དྲན། །དག་སྣང་གླུ་ཡི་དྲིན་ལན་མཇལ།

སྤང་སེར་པོ་རི་ཡི་ལོགས་ཤིག་ན། །ཤ་རྒྱས་པའི་རི་དྭགས་གླུ་དབྱངས་ལེན། །དབྱར་མེ་ཏོག་སེར་པོའི་ཟེའུ་འབྲུ་ལ། །རྩི་རྒྱས་པའི་བུང་བས་གླུ་དབྱངས་ལེན། །དགུང་སྔོན་པོ་འབྱུང་བ་འཐག་པ་ལ། །དྲོད་ཤར་བས་གཡུ་འབྲུག་གླུ་དབྱངས་ལེན། །རི་གཡའ་སྤང་དག་པའི་གཡུ་ལོ་ལ། །ཁམས་རྒྱས་པས་ན་ཆུང་གླུ་དབྱངས་ལེན། །གྲོང་ཁྱེར་ཕྱུག་པའི་སྒོ་འགྲམ་ན། །ཟ་འདོད་པ་འཁྱམས་པས་གླུ་དབྱངས་ལེན། །མི་ཤི་བ་རོ་ཡི་སྔས་ཁ་ན། ནོར་འདོད་པ་བན་བོན་གླུ་དབྱངས་ལེན། །རི་ན་བུན་ཅན་གྱི་རི་ཁྲོད་ན། །ཉམས་ཤར་བས་རྣལ་འབྱོར་གླུ་དབྱངས་ལེན། །གླུ་ཁོང་ནས་སྐྱོ་བས་དབྱངས་སུ་བླངས། །ཉམས་རིག་པ་དངས་པས་སེམས་ཉིད་བདེ། །ཆོས་སྙིང་ནས་གནག་པས་ཅི་བསམ་འགྲུབ། བློ་གང་བྱུང་ལྡན་པས་སྐྱིད་པར་བྱུང༌། །ཞེས་གསུངས་པས། དེར་བཞུགས་པའི་རས་པ་རྣམས་ལ་ངེས་ཤེས་དང༌། སྐྱོ་ཤས་དང༌། ཞེན་ལོག་དང༌། སྙིང་རུས་དང༌། སྡུག་བསྲན་དང༌། དད་པ་དང༌། སྙིང་རྗེ་དང༌། བརྩོན་འགྲུས་ལ་སོགས་པ་བརྩོན་པ་དང་ངོ་མཚར་བའི་རྟོགས་པ་རྣམས་རྒྱུད་ལ་སྐྱེས་སོ། །དེ་གསུངས་པ་དེ་ཐམས་ཅད་སྒྱུ་འཕྲུལ་རིག་པའི་སྐོར་རོ།། །།དེ་ནས་ཡང་ཉིན་གཅིག་བླ་མའི་གཟིམ་ཁང་ན་འོད་ཞིག་ཀྱི་ལི་ལི་འདུག །ཡང་ཉིན་གཅིག་མར་མེ་ཞིག་འབར་ཞིང་འདུག །ཡང་ཉིན་གཅིག་ཡོན་ཆབ་ཞིག་ལྟེམ་མེར་འདུག་ཡང་ཉིན་གཅིག་ཚ་ཚ་ཞིག་ཅོག་གེར་འདུག །ཡང་ཉིན་གཅིག་སྤོས་རེངས་ཤིག་ལྡེམ་མེ་འདུག །ཡང་ཉིན་གཅིག་རླུང་ཞིག་ཀྱི་ལི་ལི་འདུག །དེ་ལ་སོགས་པ་སྤྲུལ་པ་རྣམ་མཐོང་བས། རས་ཆུང་པས་ཞུས་པ། བླ་མ་ལགས་འདི་ལྟ་བུ་རྣམས་ཅི་ལགས་ཞུས་པས་མགུར་འདི་གསུངས་སོ། །རྗེ་བླ་མ་རྣམས་ལ་གསོལ་བ་འདེབས། །ལུས་སྤྲུལ་བསྒྱུར་མང་བར་ཐུགས་རྗེས་ཟུངས། །བུ་ཉོན་ཅིག་རས་ཆུང་བཞིན་ལེགས་པོ། །ང་འབྱུང་བ་ས་ལ་དབང་ཐོབ་ཙ། །ས་ཡང་ང་ཡི་རང་བཞིན་ཡིན། །འབྱུང་བ་ཆུ་ལ་དབང་ཐོབ་ཙ། །ཆུ་ཡང་ང་ཡི་རང་བཞིན་ཡིན། །འབྱུང་བ་མེ་ལ་དབང་ཐོབ་ཙ། །མེ་ཡང་ང་ཡི་རང་བཞིན་ཡིན། །འབྱུང་བ་རླུང་ལ་དབང་ཐོབ་ཙ། །རླུང་ཡང་ང་ཡི་རང་བཞིན་ཡིན། །ནམ་མཁའ་སྟོང་ཉིད་འབྱོངས་ཙམ་ན། །སྣང་སྲིད་ང་དང་དབྱེར་མེད་འདྲེས། །ལུས་སེམས་སྣང་བ་དབང་ཐོབ་ཙ། །ཅི་ལ་སྤྲུལ་ཡང་འགྲུབ་པར་འདུག

།རྫུ་འཕྲུལ་ལུས་ཀྱི་བཀོད་པ་ལ། །ཁྱོད་མོས་པ་སྐྱེས་ན་གསོལ་བ་ཐོབ། །རྗེ་གྲུབ་ཐོབ་རྣམས་ཀྱི་བྱིན་རླབས་འཇུག །ཅེས་གསུངས་ཏེ་དེའི་དུས་སུ་ཟད་པར་གྱི་ཏིང་ངེ་འཛིན་རྣམས་བརྟན་པར་འདུག་གོ །དེའི་དུས་སུ་ལྕམ་མེ་བྱ་བའི་ཡོན་བདག་མོ་གཅིག་གིས་ཚོགས་འཁོར་དྲངས་ནས་བླ་མ་ལགས། ཁྱེད་ཀྱི་སློབ་མ་ལ་གྲུབ་པ་ཐོབ་པ་ཨེ་ཡོད་ཞུས་པས། བླ་མའི་ཞལ་ནས་མི་རྣམས་ཀྱི་ང་ལ་འཁོས་མེད་བསམ་སྟེ་མཁའ་འགྲོ། ལུང་བསྟན་འདི་སྐད་ཅེས་གསུངས་ནས་མགུར་འདི་གསུངས་སོ། །བླ་མ་མཁའ་འགྲོའི་ཚོགས་ལ་གསོལ་བ་འདེབས། །འགྲོ་དོན་ལྷུན་གྱིས་གྲུབ་པར་བྱིན་གྱིས་རློབས། །མཁའ་འགྲོའི་ལུང་བསྟན་སྤྲུལ་པའི་སྐུ། །དྭགས་པོ་ཉི་མ་འགྲོ་ལ་འཆར། །རས་ཆུང་ཟླ་བ་སྤྲུལ་པའི་སྐུ། །སྒོམ་སྟག་ཇོ་དར་ཞི་བ་འོད། འབྲི་སྒོམ་ལ་སོགས་ཉི་ཤུ་ལྔ། །འགོས་བྱས་དེ་རྣམས་མཁའ་འགྲོས་གསུངས། །གྲུབ་ཐོབ་ལྔ་དང་རྟོགས་ལྡན་བརྒྱད། །རབ་བྱུང་ཉམས་ཤར་བརྒྱ་རྩ་བརྒྱད། ཆོས་མཐུན་སློབ་མ་སྟོང་རྩ་འོང༌། །ཆོས་འབྲེལ་ཐོབ་པ་ཁྲི་འབུམ་སྟེ། །ལག་ལེན་སྐྱོང་བ་རེ་རེར་འདུ། །ཁྱོད་དྲི་རྟོག་བྱེད་པ་བག་ཆགས་བཟང༌། །ཞེས་གསུངས་པས་ཨ་ལ་ལ་མང་པོ་འོང་བར་འདུག་ཟེར་ཞིང་ཕྱག་མང་པོ་འཚལ་བ་ལ་སྣང་བ་འགྱུར་ཏེ་ཆོས་དང་མཐུན་པའི་སློབ་མ་ཅིག་ཏུ་གྱུར་ཏེ་ཆོས་ཚོགས་གྲལ་དེ་ནས་ཕྱོགས་རིས་ཀྱི་རི་ཁྲོད་དུ་འགྲོ་ཟེར་བའི་བུ་སློབ་འགའ་བྱུང་བ་ལ་མགུར་འདི་གསུངས་སོ། །ལྷོ་བྲག་མར་པའི་ཞབས་ལ་གསོལ་བ་འདེབས། །མོས་གུས་འབྲལ་བ་མེད་པ་བྱིན་གྱིས་རློབས། ཁྱོད་རི་ཁྲོད་འཛིན་པའི་སྒོམ་ཆེན་རྣམས། །ཉིན་མཚན་མེད་པར་ཉལ་བ་ལ། །གདིངས་དང་ལྡན་པའི་གདམས་ངག་དགོས། །གདམས་ངག་མེད་པའི་རི་ཁྲོད་དེ། །རྣལ་འབྱོར་གྲོང་པའི་གསེབ་ཏུ་འཆོར། །ཤེས་རབ་མེད་པའི་སྒོམ་ཆེན་དེ། །བླུན་པོ་རྫུན་གྱི་མགོ་སྐོར་བས། །རྣལ་འབྱོར་བ་གླང་གསེབ་ཏུ་འཆོར། །ལྟ་བ་མེད་པའི་སྒོམ་ཆེན་དེ།

ཁ་ལྟ་སྐམ་པོའི་ཆོས་བཤད་པས། །རྣལ་འབྱོར་ཤན་པའི་ལག་ཏུ་འཆོར། །སྒོམ་པ་མེད་པའི་ཕོ་ཚོད་ཀྱིས། །རྫུན་རྫུན་སྨྲ་རྒྱུ་མང་བ་དེ། །རྣལ་འབྱོར་རྫུན་མའི་གསེབ་ཏུ་འཆོར། །རང་གྲོལ་ནང་ནས་མ་སྐྱེས་པའི། །ཐོ་ཅོ་བརྟུལ་ཞུགས་སྤྱོད་པ་དེ། །རྣལ་འབྱོར་སྨྱོན་པའི་གསེབ་ཏུ་འཆོར། །ལྷ་གྲོགས་ལ་དམ་ཚིག་སྲུང་བ་ལ། །ངོ་ལྐོག་མེད་པའི་ཚིག་སྤྱོད་དགོས། །དེ་ཡི་གདམས་ངག་མེད་པ་ན། །རྣལ་འབྱོར་འབྱུང་པོའི་གསེབ་ཏུ་འཆོར། །གཙང་བཙོག་མེད་པའི་སྤྱོད་པ་དགོས། །ཉམ་ང་མེད་པའི་གདིངས་ཤིང་དགོས། །དེ་ཡི་གདམས་ངག་མེད་པ་ན། །རྣལ་འབྱོར་ཁྱི་ཕག་གསེབ་ཏུ་འཆོར། །རོ་སྙོམས་ལྡོམ་བུ་བྱེད་པ་ལ། །འགྲོ་ཉལ་ཁྱད་མེད་སྒོམ་ཞིག་དགོས། །དེ་ཡི་གདམས་ངག་མེད་པ་ན། །རྣལ་འབྱོར་སྤྲང་པོའི་གསེབ་ཏུ་འཆོར། །བླ་མ་དམ་པ་བསྟེན་པ་ལ། །ཅི་གསུངས་སྒྲུབ་པའི་དམ་བཅའ་དགོས། །དེ་ཡི་གདམས་ངག་མེད་པ་ན། །ཇི་ལྟར་འབུངས་ཡང་ཟོལ་ཟོག་ཡིན། །ཞེས་གསུངས་སོ། །ཡང་ལྕམ་ལྷན་སྐྱེས་པའི་སྒྲོན་མེས་ཞུས་པ་ལ། ཡང་གསུངས་པ། བལྟ་རུ་མེད་དེ་མཐོང་བའི་མཆོག །དེ་ནི་སེམས་ཀྱི་འོད་གསལ་ལགས། །བཙལ་དུ་མེད་ཏེ་རྙེད་པའི་མཆོག །དེ་ནི་རིན་ཆེན་སེམས་གཏེར་ལགས། །ཟ་རྒྱུ་མེད་དེ་འགྲངས་པའི་མཆོག །དེ་ནི་མི་རྟོག་རྣམ་གྲོལ་ཟས། །བཏུང་དུ་མེད་དེ་ངོམས་བའི་མཆོག །བྱང་ཆུབ་སེམས་ལ་བཏུང་དུ་མེད། །རང་རིག་སེམས་ཀྱི་ཡེ་ཤེས་ལ། །ངག་ཏུ་བརྗོད་པའི་ལམ་མ་མཆིས། ཉན་ཐོས་བྱིས་པའི་ཡུལ་མིན་ཏེ། །རྟོག་གེ་པ་ཡི་དེ་མི་ཤེས། །བསྐུར་ཐོབ་མེད་པའི་དོན་རྟོགས་ནས། །དབང་གི་མཆོག་ནི་དེ་ལ་བྱ། །མཐོ་དམན་མེད་པའི་དོན་རྟོགས་ནས། །ས་ཡི་མཆོག་ནི་དེ་ལ་བྱ། །བགྲོད་དུ་མེད་པའི་དོན་རྟོགས་ན། །ལམ་གྱི་མཆོག་ནི་དེ་ལ་བྱ། །སྐྱེ་ཤི་མེད་པའི་དོན་རྟོགས་ན། །སྒྱུ་མའི་མཆོག་ནི་དེ་ལ་བྱ། །འདུ་འབྲལ་མེད་པའི་དོན་རྟོགས་ན། །ཚིག་གི་མཆོག་ནི་དེ་ལ་བྱ། །གཞལ་དུ་མེད་པའི་དོན་རྟོགས་ན། །ཚད་མའི་མཆོག་ནི་དེ་ལ་བྱ། །ཆེ་ཆུང་མེད་པའི་དོན་རྟོགས་ན།

ཐབས་ཀྱི་མཆོག་ནི་དེ་ལ་བྱ། །བཟང་ངན་མེད་པའི་དོན་རྟོགས་ན། ཐེག་པའི་མཆོག་ནི་དེ་ལ་བྱ། །གཉིས་སུ་མེད་པའི་དོན་རྟོགས་ན། །ལྟ་བའི་མཆོག་ཀྱང་དེ་ལ་བྱ། །རྩོལ་སྒྲུབ་མེད་པའི་དོན་རྟོགས་ན། །སྒོམ་པའི་མཆོག་ཀྱང་དེ་ལ་བྱ། །དེ་ཉིད་དོན་ལས་མ་གཡོས་ན། །འབྲས་བུའི་མཆོག་ཀྱང་དེ་ལ་བྱ། །དེ་ལྟའི་དོན་དང་མི་ལྡན་པར། །ལྟ་བར་སྙེམས་པའི་སྟོན་པ་དང༌། །ཚིག་ཁོག་མཁས་པའི་གྲྭ་པ་དང༌། །སྤང་ལེན་བྱེད་པའི་སྒོམ་ཆེན་ཀུན། །གྲོལ་དུ་རེ་སྟེ་འཆིང་བར་མཆི། །གཉིས་འཛིན་གྱི་ཐག་པས་འཆིང་བར་མཆི། །ཐར་དུ་རེ་སྟེ་འཆིང་བར་མཆི། གཟུང་འཛིན་ལྕགས་ཀྱུས་བཟུང་སྟེ་མཆི། །ཐོན་དུ་རེ་སྟེ་བྱིང་དུ་མཆི། །ཁམས་གསུམ་འཁོར་བར་བྱིང་སྟེ་མཆི། །ཞེས་གསུངས་སོ། །ཡང་གསུངས་པ། གཉིས་སུ་མེད་པ་ལྟ་བའི་དོན། །ཡེང་བ་མེད་པ་སྒོམ་པའི་དོན། །ཟུང་དུ་འཇུག་པ་སྤྱོད་པའི་དོན། །དེ་གཉིས་དབྱེར་མེད་འབྲས་བུའི་དོན། །དམ་པའི་བརྒྱུད་པས་ཟིན་པ་དང༌། །འཁྲུལ་པ་དབྱིངས་སུ་དག་པ་དང༌། །བྱ་བ་གནས་སུ་ཐེགས་པ་དང༌། །འདི་གསུམ་ལྡན་ན་རྣལ་འབྱོར་ཡིན། །ཕྱག་རྒྱ་ཆེན་པོ་བསྒོམ་པ་ལ། །མཚན་མའི་སེམས་འཛིན་དགོས་རྒྱུ་མེད། །སྤྲོས་བྲལ་ནང་ནས་ཤར་བ་ལ། །སྒྲ་དང་ཚད་མ་དགོས་རྒྱུ་མེད། །འདི་གསུམ་ལྡན་པ་རྣལ་འབྱོར་ཡིན། །ཞེས་གསུངས་སོ། །ཡང་གསུངས་པ། བུ་དང་ཆུང་མ་ངོ་སྲུང་གསུམ། །དེ་གསུམ་རྣལ་འབྱོར་གྱི་འཆིང་བ་ཡིན། །རྫས་དང་ལོངས་སྤྱོད་ཁེ་གྲགས་གསུམ། །དེ་གསུམ་རྣལ་འབྱོར་གྱི་ཆད་པ་ཡིན། །གཉེན་དང་ཡོན་བདག་སློབ་མ་གསུམ། །དེ་གསུམ་རྣལ་འབྱོར་གྱི་བཤོལ་འདེབས་ཡིན། །ཆང་དང་ངལ་དུབ་གཉིད་དང་གསུམ། །འདི་གསུམ་རྣལ་འབྱོར་གྱི་ཆོམ་པོ་ཡིན། །གཏམ་དང་གད་མོ་ལྟད་མོ་གསུམ། །དེ་གསུམ་རྣལ་འབྱོར་གྱི་གཡེང་བ་ཡིན། །བླ་མ་གདམས་ངག་དད་པ་གསུམ། །དེ་གསུམ་རྣལ་འབྱོར་གྱི་གཞི་མ་ཡིན། །དབེན་གནས་གྲོགས་མཆོག་འཚོ་བ་གསུམ། །འདི་གསུམ་རྣལ་འབྱོར་གྱི་ལམ་རྟགས་ཡིན། །མ་ཡེངས་མི་རྟོག་བདེ་བ་གསུམ། །འདི་གསུམ་རྣལ་འབྱོར་གྱི་གཏན་གྲོགས་ཡིན། །ལྷུག་པ་ཤུགས་འབྱུང་རང་ལུགས་གསུམ།

འདི་གསུམ་རྣལ་འབྱོར་གྱི་འཁྱེར་ལུགས་ཡིན། །ཆགས་མེད་སྡང་མེད་རྨོངས་མེད་གསུམ། །འདི་གསུམ་རྣལ་འབྱོར་གྱི་ལམ་རྟགས་ཡིན། །ཞེས་གསུངས་སོ། །ཡང་གསུང་པ། རྣལ་འབྱོར་རབ་གཅིག་ཡོད་པ་དེ། །དགོན་པ་གངས་དཀར་རྩེ་ལ་བརྩེགས། །འཚོ་བ་སྣང་སྲིད་ལྷ་འདྲེས་འདྲེན། །སྐྱོ་རོགས་དཀོན་མཆོག་གསུམ་གྱིས་བྱེད། །གཏོར་མ་སེང་ལྕམ་དཀར་མོས་ཟ། །ནམ་ཚོད་བྱ་རྒྱལ་རྒོད་པོས་འཛིན། །དེ་འདྲའི་རྣལ་འབྱོར་སྐྱིད་སྐྱིད་འདྲ། དེ་འདྲའི་རྣལ་འབྱོར་བྲོད་ཀྱང་བྲོད། །རྣལ་འབྱོར་འབྲིང་ཅིག་ཡོད་པ་དེ། །དགོན་པ་རི་བོའི་མགུལ་དུ་བརྩེགས། འཚོ་བ་ཡོན་བདག་ཕོ་མོའི་སྦྱོར། །སྐྱོ་རོག་མ་དང་མཁའ་འགྲོའི་བྱེད། །གཏོར་མ་ཝ་དང་སྤྱང་ཀིས་ཟས། །ནམ་ཚོད་ལྷ་བྱ་གོང་མོ་འཛིན། །དེ་འདྲའི་རྣལ་འབྱོར་དེ་བྲོད་ཀྱང་བྲོད། །རྣལ་འབྱོར་ཐ་མ་ཅིག་ཡོད་པ་དེ། །དགོན་པ་གྲོང་ཁྱེར་གྱི་དབུས་སུ་བརྩེགས། །འཚོ་བ་ཟོལ་ཟོག་གཉིས་ལ་བྱེད། །སྐྱོ་རོགས་དེ་ཨ་ཞེ་གོ་མས་བྱེད། །གཏོར་མ་དེ་ཁྱི་དང་རྨང་རྩེས་ཟ། །ནམ་ཚོད་དེ་བུ་ཆུང་ངུ་བས་བཟུང༌། །དེ་འདྲའི་རྣལ་འབྱོར་ཡི་རེ་མུག །ཡི་རེ་མུག་ལ་སྙིང་རེ་རྗེ། །ཞེས་གསུངས་སོ། །ཡང་གསུངས་པ། ཉིན་མཚན་མེད་པར་ཉལ་བ་ལ། །གདིངས་བཞི་ལྡན་པའི་གདམས་ངག་འཚལ། །དེ་ཡི་གདམས་ངག་མེད་པ་ན། །རྣལ་འབྱོར་ཁྱི་ཕག་གསེབ་ཏུ་འཆོར། །འགྲོ་ཉལ་འདུག་སྒོམ་གདམས་ངག་འཚལ། །དེ་ཡི་གདམས་ངག་མེད་པ་ན། །རྣལ་འབྱོར་སྤྲང་པོའི་གསེབ་ཏུ་འཆོར། །ཆ་ལ་བླ་མའི་གདམས་ངག་འཚལ། །ཞེས་གསུངས་སོ། །དེ་ཐམས་ཅད་ལྕམ་མེའི་སྐོར་རོ།། །།དེ་ནས་བཅུ་གཉིས་པ་ལྷ་ཡི་ལྷར་གྱུར་པའི་ཡོན་ཏན་ནི། རྗེ་བཙུན་འོམ་ཆུང་དཔལ་གྱི་ནགས་སུ་བཞུགས་པའི་དུས་སུ། དབྱར་ཁ་ཞིག་ལ་ཆར་པ་མ་བབ་པས་ཆུ་དཀོན་མོ་བྱུང་ནས་ཆུ་བཅད་དེ་ཡོན་བདག་རྣམས་འཁྲུག་པ་བྱུང་བས་གང་གིས་བསྡུམ་ཡང་འདུན་མ་མ་དུམ་པ་ལ་གཙོ་བོ་ཅིག་ན་རེ། འོ་སྐོལ་ཚོས་འཁྲུག་པ་དེ་སུས་བསྡུམ་ཡང་མི་དུམ་པ།

ལྷ་འདྲེ་འཁྲུག་པ་ཡིན་ལས་ཆེ། ད་འདུན་མ་འདི་རྗེ་བཙུན་ལ་ཞུས་ན་འོང་ཟེར་ནས་གཙོ་བོ་བདུན་རྗེ་བཙུན་གྱི་སྤྱན་སྔར་སོང་ནས་ཞུས་པས། བླ་མས་ངས་འཇིག་རྟེན་གྱི་འདུན་མ་མི་ཤེས། ཁ་མཁས་ལྕེ་བདེའི་ཡ་བོ་མི་འོང་ཁྱོད་རང་ཚོ་དེར་སྡོད་དང༌། ངས་བླ་མ་ལ་གསོལ་བ་ཞིག་འདེབས་གསུངས་ནས། ཆོས་འགལ་ཉེས་པ་རྒྱུ་བདུན་ལ་གཉན་པོ་རིམ་པ་བདུན་གྱི་མགུར་འདི་གསུངས་སོ། །ཡོན་ཏན་ཕུན་ཚོགས་དཔལ་གྱི་རི། །དགོས་འདོད་ཐམས་ཅད་འབྱུང་བའི་གནས། །སྒྲ་སྒྱུར་ལོ་ཙཱ་ཆེན་པོ་ཡི། །ཞབས་ལ་སྒོ་གསུམ་གུས་པས་བསྟོད། །སྤྱི་པ་བར་པ་གྲོས་འདེབས་གསུམ། །ཕྱོགས་རིས་ཟུག་རྔུ་སྐྱེ་བའི་རྒྱུ། །ཕྱོགས་རིས་རང་ས་ཟིན་འདོད་ན། །གཉེར་མེད་ལྐུགས་པ་མཁྱེན་ལགས་སམ། །ཕ་ཡུལ་དང་ནོར་རྫས་གཉེན་འབྲེལ་གསུམ། །ཁམས་གསུམ་འཁོར་བ་འཁྱམས་པའི་རྒྱུ། །སྡུག་བསྔལ་ཆུ་བོ་སྒྲོལ་འདོད་ན། །འཁྲི་བ་བཙན་གཅོད་མཁྱེན་ལགས་སམ། །རང་འདོད་དང་གཡོ་སྒྱུ་ཟོལ་ཟོག་གསུམ། །ངན་སོང་གསུམ་དུ་ལྟུང་བའི་རྒྱུ། །མཐོ་རིས་ཐར་ལམ་ཐོབ་འདོད་ན། །རང་སེམས་དྲང་པོར་མཁྱེན་ལགས་སམ། །བཤད་པ་འཆད་ཉན་སྒྲོགས་གླེང་གསུམ། །ང་རྒྱལ་ཕྲག་དོག་སྐྱེ་བའི་རྒྱུ། །དམ་ཆོས་ཉམས་སུ་ལེན་འདོད་ན། །དམན་ས་འཛིན་པ་མཁྱེན་ལགས་སམ། །ཐབ་ཀ་དང་ལས་ཀ་ངོ་སྲུང་གསུམ། རྣལ་འབྱོར་བསམ་གཏན་བཤིག་པའི་རྒྱུ། །གཉུག་མའི་ཡེ་ཤེས་སྐྱོང་འདོད་ན། །ཁྲེལ་མེད་འདོད་ཆུང་མཁྱེན་ལགས་སམ། །དཔོན་དང་གཡོག་དང་སློབ་རས་གསུམ། །གཡེང་བ་སེམས་བསྲལ་སྐྱེ་བའི་རྒྱུ། །གཅིག་པུར་ཉམས་སུ་ལེན་འདོད་ན། །མཐུ་དང་ནུས་པ་ཐོ་ཅོ་གསུམ། །རྣལ་འབྱོར་རང་སྲོག་སྐྱེལ་བའི་རྒྱུ། །དམ་ཆོས་མཐའ་རུ་འདོན་འདོད་ན། །འཇོལ་མོའི་རྣམ་ཐར་མཁྱེན་ལགས་སམ། །ཆོས་འགལ་ཉེས་པ་རྒྱུ་བདུན་ལ། །གཉེན་པོ་རིམ་པ་བདུན་གྱི་དབྱངས། །ཉམས་ལ་ཤར་ནས་བླངས་པ་ཡིན། །དགེ་བས་བྱང་ཆུབ་ཐོབ་པར་ཤོག །ཅེས་གསུངས་པས།

དེ་ནུབ་གསོལ་བ་ཆེན་པོ་བཏབ་པས། ཆར་ཞག་བདུན་བབས་ནས་འཁྲུག་པ་ཐམས་ཅད་རང་ཞི་ལ་སོང༌། དེར་གཙོ་བོ་རྣམས་དགའ་ནས་རྗེ་བཙུན་ལ་རྟ་ཡི་སྲབ་མདའ་གོས་ཡུག་ལ་བྱས་ནས་དྲིན་ལན་དུ་ཕུལ་བ་མ་བཞེས་ཏེ། བལ་པོའི་ཀ་ཏེའི་ཕུག་ཏུ་བྲོས་ནས་བྱོན་ཏེ་བཞུགས་ཙ། ཁུ་ཁོམ་དང་ཡེ་རང་གི་རྒྱལ་ས་ཆོས་རྒྱལ་ཅིག་བཞུགས་པའི་མནལ་ལམ་དུ། འཕགས་མ་སྒྲོལ་མས་ལུང་བསྟན་ཏེ་འདི་སྐད་གསུངས། ཀ་ཏེའི་ཕུག་གི་ནགས་ཁྲོད་དུ། །ཞི་བའི་ལམ་སྟོན་ཞི་བའི་དཔལ། བཟང་པོའི་ལམ་སྟོན་བཞད་པ་བཞུགས། །འགྲོ་བ་སྐྱོབ་པ་གཅིག་པུ་གཞོལ། །དེ་ལ་རས་འདི་འབུལ་བར་རིག །རྣམ་པར་རྒྱལ་བ་གཅིག་པུ་ཉིད། །བཞད་པ་ཡིན་གྱི་དཔང་པོ་ང༌། །མི་བསླུ་བས་ན་སྨན་པའི་མཆོག །ཅེས་གསུངས་ནས། ཁྱོད་ཀྱི་མཛོད་ན་ཡོད་པའི་ཀ་ཤི་ཀའི་རས་ཡུག་དེ་དང༌། ཨ་རུ་རྣམ་རྒྱལ་དེ་གཉིས་བལ་པོ་ཀ་ཏེའི་ཕུག་ལ་མི་ལ་རས་པ་བཞུགས་ཡོད་པ་ལ་ཕུལ་ཟེར་བ་རྨིས་པས། རྒྱལ་པོས་ཨེ་བཞུགས་ལྟ་རུ་བཏང་བས་བཞུགས་འདུག་པ་དང་ཕུལ་བས་རས་དེ་སྐུ་ལ་གསོལ། ཨ་རུ་རས་སྤྱན་ཕྱེ་ཞིང་ཡོད་ཙ། རས་ཆུང་པ་སླེབ་བྱུང་བས། བླ་མ་ལགས། སྔར་མེད་པའི་ན་བཟའ་དང༌། སྨན་མཆོག་འདི་ཅི་ལགས་ཞུས་པས། ལྷ་ཡི་ལྷར་གྱུར་པའི་མགུར་འདི་གསུངས་སོ། །རྗེ་བླ་མའི་བྱིན་རླབས་དངོས་གྲུབ་ཤར། འོམ་ཆུང་དཔལ་གྱི་ནགས་འདབ་ཏུ། །ང་བོད་ཀྱི་རྣལ་འབྱོར་བསྒོམ་པའི་དུས། །དུས་སྙིགས་མའི་སེམས་ཅན་འཁྲུག་པ་ཤོར། །ངས་བྱམས་དང་སྙིང་རྗེས་གསོལ་བཏབ་པས། །འཁྲུགས་པ་རྩོད་མེད་རང་སར་ཞི། །ཁོང་དྲིན་ལེན་སྐྱེལ་བའི་མི་བདུན་བྱུང༌། །ངས་ཟང་ཟིང་བསོད་ནམས་མི་འདོད་པས། །བལ་པོ་ཀ་ཏེའི་ཕུག་ཏུ་འོང༌། །མི་ཡི་བདག་པོ་རིགས་ཀྱི་རྗེ། །ཡེ་རང་ཁུ་ཁོམ་རྒྱལ་ས་ན། །བཅོམ་ལྡན་འཕགས་མས་ཉེར་བཟུང་བའི། །རྒྱལ་པོ་ཆོས་ཀྱི་སྤྱན་ཅན་གྱིས། །ང་བོད་ཀྱི་མི་ལ་རས་པ་ལ། །ཤིང་བལ་དཀར་འཇམ་རས་གོ་ཕུལ། །གཏུམ་མོ་ལྷུན་གྲུབ་གྲོགས་སུ་བསྐུར། །རྣམ་རྒྱལ་མཆོག་གི་ཨ་རུ་ར། །འབྱུང་བ་ནད་ཀྱི་གཉེན་པོར་བསྐུར། །ལྷ་ཡི་ལྷར་གྱུར་ཡུལ་ཕྱོགས་འདིར། །ཀུན་ཏུ་ལོ་བདུན་ནད་དང་བྲལ། །ཞེས་གསུང་པ་དང༌།

རས་ཆུང་པས། ཨ་ལ་ལ་ཏེ་ཚོགས་སུ་ཆེ་ཟེར། ཡང་སྙེ་ནམ་དུ་འབྱོན་པར་ཞུ་ཞེས་ཞུས་པས། དེའི་ལེན་དུ་མགུར་འདི་གསུངས་སོ། །བུ་གཅིག་གསོན་དང་རས་ཆུང་པ། །མི་མེད་ལུང་པའི་རི་ཁྲོད་འདི། །ཕ་བླ་མ་བཞུགས་པའི་གདན་ས་ཡིན། །ཏུང་ཏུང་ཏུང་གི་འདོད་ཞུས་འདི། །སྒོམ་ཆེན་སྡུག་ཐུག་རྟགས་མཚན་ཡིན། །གྲྭ་པ་བུ་སློབ་ཨེ་མང་དེ། །དགེ་སྦྱོར་སྤུར་བའི་དཀྲུགས་ཤིང་ཡིན། །མི་ངན་ཟ་འདོད་ཀྱི་སློབ་མ་དེ། །ཁ་མཆུ་འཕོག་པ་བསྙད་ཚོལ་ཡིན། །ཟ་འདོད་དབང་གི་ཆོ་ག་དེ། །མ་མཁའ་འགྲོ་འཁྲུགས་པའི་ཚག་རྡོ་ཡིན། །ཁ་ལེན་མང་པོའི་ཟ་མ་དེ། །སྡུག་བསྔལ་འཁྲུགས་པའི་ཞི་མ་ཡིན། །གཞན་ཟས་གཤིན་པོའི་ཟ་མ་དེ། །དགེ་སྦྱོར་བསྒྲུབ་པའི་བཙན་དུག་ཡིན། །བུ་རང་ཟས་ཕྱེ་ཐང་ཚ་མོ་འདི། །དགེ་སྦྱོར་གསོ་བའི་སྨན་མཆོག་ཡིན། །ཆོས་ལ་སྡུག་བསྒྲུར་བྱེད་པ་འདི། །སྐྱིད་དང་འཕྲད་པའི་བསྐུལ་མ་ཡིན། །ཡེང་མེད་རྒྱུན་དུ་བསྒོམ་པ་དེ། །བསྐལ་པ་བཟང་པོས་ཟིན་པ་ཡིན། །བྱམས་དང་སྙིང་རྗེ་བསྒོམས་པ་དེ། །སྔོན་ནས་བསོད་ནམས་བསགས་པ་ཡིན། །མཚན་ལྡན་བླ་མ་རྙེད་པ་དེ། །འབྲེལ་པ་གོང་ནས་སོང་བ་ཡིན། །ཆོས་རྒྱལ་འཕགས་པས་མཆོད་པ་དེ། །བྱང་སེམས་ནང་དུ་བརྟན་པ་ཡིན། །མཐོང་ཐོས་ཐམས་ཅད་དད་པ་ཡིན། །རྟོགས་པ་སྙིང་རྗེ་རྒྱས་པ་ཡིན། །ཡིན་ལུགས་ཤེས་པའི་གླུ་དབྱངས་འདི། །དངོས་གྲུབ་གཏེར་ཁ་ཕྱེད་བ་ཡིན། །བུ་ཆུང་ནས་བསྐྱངས་པའི་རས་ཆུང་པ། །སྐྱིས་ཕྱེད་དེ་མཛོད་ལ་ལྷ་ཆོས་མཛོད། །ཅེས་གསུངས་སོ། །དེ་ཐམས་ཅད་འོམ་ཆུང་ནགས་འདབ་མ་ཡི་སྐོར་རོ།། །།དེ་ནས་རྗེ་བཙུན་བཙན་གྱི་བྲིན་པོ་ནས། རས་ཆུང་པ་དང་དཔོན་སློབ་གཉིས་དྲོད་ཕུག་ན་བྱོན་ནས་བཞུགས་ཙ། དིང་རི་ན་རྒྱ་གར་ནག་ཆུང༌། ལ་སྟོད་ན་གུ་རུ་ཚེམ་ཆེན། བལ་པོ་ན་ཤི་ལ་བྷ་རོ། རྒྱ་གར་ན་དྷརྨ་རཱ་ཛ་སྟེ་གྲུབ་ཐོབ་བཞི་ཡོད་པ་ལ། བོད་ཀྱི་མི་ལ་རས་པ་དང་ལྔ་བཞུགས་པས། ཤི་ལ་བྷ་རོ་དྷརྨ་བོ་དྷིར་བརྫུས་ནས་བོད་དུ་བྱོན་པ་བལ་པོར་སླེབ་པས།

བལ་བོད་ཀྱི་མི་མང་པོ་མཇལ་དུ་འགྲོ་ཟེར་བ་ལ་ཆས་འདུག་པ་ལ། རས་ཆུང་པས་འགོས་བྱས་རས་པ་རྣམས་ཀྱང་འགྲོ་བར་སེམས་པས། བླ་མ་ལགས། གྲུབ་ཐོབ་ལ་མཇལ་བ་ལ་རང་རེ་ཡང་གཤེགས་སམ་ཞུས་པའི་ལན་དུ་མགུར་འདི་གསུངས་སོ། །རྗེ་བླ་མའི་བྱིན་རླབས་གྲུབ་ཐོབ་མང༌། །ངོ་མཚར་སངས་རྒྱས་བསྟན་པ་དར། །བདེ་སྐྱིད་འགྲོ་བ་མི་ལ་ཤར། །རྗེ་གྲུབ་ཐོབ་དང་མཇལ་མི་མང་བ་དེ། །སྐལ་ལྡན་འགའ་རེ་འོང་འདོད་ཡིན། དིང་རིའི་རྒྱ་གར་ནག་ཆུང་དང༌། །སྟོན་པ་གུ་རུ་ཚེམ་ཆེན་དང༌། །བལ་པོ་ཤི་ལ་བྷ་རོ་དང༌། །རྒྱ་གར་དྷརྨ་བོ་དྷི་དང༌། །གུང་ཐང་མི་ལ་རས་པ་རྣམས། །སེམས་རྣམ་རིག་ཙམ་རེ་གང་ལའང་ཡོད། སྒོམ་རང་མགོ་ཐོན་པ་གང་ལའང་ཡོད། །སེམས་རང་གསལ་སེམས་ངོ་སུས་ཀྱང་ཤེས། །ལུས་སྤྲུལ་བསྒྱུར་ནུས་པ་སུས་ཀྱང་ཤེས། །ངག་རང་བྱུང་གདམས་ངག་ཁོང་ལའང་གསོལ། །སེམས་སྟོང་ཉིད་སྙིང་རྗེ་ངས་ཀྱང་འབྱོངས། །འཕྲལ་ངོ་མཚར་ལྟད་མོ་ཁོང་གིས་སྟོན། །ཞེན་ལོག་དང་སྙིང་རུས་ང་རང་ཆེ། །གཞན་ངེད་ཚོ་ཁྱད་པར་མ་མཆིས་པས། །ང་ད་རེས་མཇལ་དུ་མི་འགྲོ་ཡིས། །བུ་ཁྱོད་རྣམས་མཇལ་དུ་ཅེས་ཀྱང་སོང༌། །གཞན་སྐྱོན་ཡོན་ཡོད་པ་མ་ཡིན་ཏེ། །ང་ན་སོ་རྒས་ནས་མ་ཐོན་པས། །དཔལ་ཨོ་རྒྱན་ཡུལ་དུ་མྱུར་དུ་མཇལ། །སེམས་ཐེ་ཚོམ་མི་དགོས་བློ་གདིངས་ཡོད། །ཅེས་གསུངས་པས། རས་ཆུང་པས་ཞུས་པ། སྐྱོན་མེད་ན་མི་རྣམས་ཀྱིས་མི་ལ་རས་པ་མི་འབྱོན་པ་ཆགས་སྡང་རེད་ཟེར་བས། གཤེགས་པ་ཞིག་འཐད་པར་འདུག་ལགས་ཞུས་པའི་ལེན་དུ་མགུར་འདི་གསུངས་སོ། །རྗེ་གྲུབ་ཐོབ་རྣམས་ལ་གསོལ་བ་འདེབས། །ཉེས་ལྟུང་དག་པར་བྱིན་གྱིས་རློབས། བུ་མི་ཁ་བྱུར་གྱི་ས་མདའ་ལ། །ཐེ་ཚོམ་ཟོས་ན་རང་ཉིད་འཁོར། །སྒོམ་སྒྲུབ་སྙིང་ནས་བསམ་དུས་སུ། །འགྲོ་འདུག་མང་ན་ལྟ་ཁ་རྡུག །བླ་མ་རྗེ་དང་མཇལ་དུས་སུ། །བཅོལ་མ་མང་ན་ལྷ་ཁ་འཁྲུགས། །གསང་སྔགས་ཟབ་མོའི་ཐབས་ལམ་ལ། །ཡིད་གཉིས་བྱས་ན་འགྲུབ་མི་འགྱུར། །གྲུབ་ཐོབ་བྱིན་རླབས་ཆེ་ལགས་ན། །འཁོར་དཔུང་མང་པོའི་ཚིག་པ་ཟ། །བུ་རས་ཆུང་གྲོགས་མཆེད་ཅེས་ཀྱང་སོང༌། །ང་ད་རེས་ཅུང་ཞིག་མི་འགྲོ་ཨང༌། །ཞེས་གསུངས་པས།

རས་ཆུང་པས་ཞུས་པ། མི་ངན་པས་སྡིག་པ་གསོག་པར་འདུག་པས་ཅིས་ཀྱང་འབྱོན་པར་ཞུ་དང༌། ངེད་ཚོ་ལ་ཡང་ཕན་ཞུས་པས། དེ་གོ་དྷརྨ་བོ་དྷིས་ཕྱག་ལེན་དུ་འགྲོ་གསུངས་པས། རས་ཆུང་པ་དགའ་ནས་ད་བླ་མ་འབྱོན་ཙ། གསེར་ཞིག་འབུལ་རྒྱུ་མེད་ན་ངོ་ཚ། རྒྱ་གར་གསེར་ལ་དགའ་བ་ཡིན། ཟེར་བའི་ལེན་དུ་མགུར་འདི་གསུངས་སོ། །རྗེ་གྲུབ་ཐོབ་རྣམས་ལ་གསོལ་བ་འདེབས། །བདག་བྱས་ཚད་ཆོས་སུ་འགྱུར་བར་ཤོག །བྱས་ཚད་ཆོས་སུ་མ་ཤར་ན། །སེམས་བྱང་སེམས་རྒྱས་པའི་དོན་མགོ་མེད། །སྒོམ་ཏིང་འཛིན་སྐྱེས་པས་རོགས་མི་འདོད། །སེམས་རང་གྲོལ་བར་བས་རོགས་འདོད་ན། །རྒྱུན་དུ་བསྒོམས་པ་དོན་མགོ་མེད། །ང་མི་ལ་རས་པས་ནོར་མི་འདོད། །མི་ལ་རས་པས་ནོར་བསགས་ན། །བྱ་བ་བཏང་བ་དོན་མགོ་མེད། །དྷརྨ་བོ་དྷིས་གསེར་མི་འདོད། །དྷརྨཱ་བོ་དྷིས་གསེར་འདོད་ན། །གྲུབ་པ་ཐོབ་པའི་དོན་མགོ་མེད། །རས་ཆུང་རྡོར་གྲགས་ཁེ་མི་འདོད། །རས་ཆུང་ཁེ་འདོད་གྲགས་འདོད་ན། །བླ་མ་བསྟེན་པ་དོན་མགོ་མེད། །ཅེས་གསུངས་ཏེ་རས་པ་དཔོན་སློབ་བཞི་ཅུ་ཙམ་བྱོན་པ་ལ། དགོང་མོ་ཁྲོམ་ཆེ་སྒང་གཅིག་ལ་ཕེབས་པས། །ཁྲོམ་རྣམས་ཀྱིས་མི་ལ་རས་པ་བྱོན་ཐལ་ཟེ་བས། དྷརྨཱ་བོ་དྷི་ཁྲི་ལས་བབ་ནས་མི་ལ་རས་པ་ལ་ཕྱག་བྱས་པས་དེ་ལ་ཕྱག་ལེ ན་མ་བྱས་པས་འཁོར་གཅིག་གིས་ཕྱག་ལེན་མི་མཛད་དམ་ཞུས་པས། རྗེ་བཙུན་གྱིས། ཡིད་འོང་བལ་པོའི་རྫོང་གསེབ་ན། བོད་ཀྱི་མི་ལ་རས་པ་ང༌། །རྒྱ་གར་བོ་དྷི་རཱ་ཛ་ཡིས། །སྒྱུ་མ་ལུས་ཀྱི་ཕྱག་བྱས་ན། །ཟུང་འཇུག་ཐལ་སྦྱར་པུས་བཙུགས་ནས། །སྐུ་ཁམས་ཕྱག་རྒྱ་ཆེན་པོས་དྲིས། དེ་ལ་ངས་བརྗོད་དུ་མེད་པའི་གྲོང་ཁྱེར་དུ། །རྣལ་འབྱོར་སྐུ་ཁམས་བདེ་བར་མཆི། །གཉིས་སུ་མེད་པའི་དགོན་པ་ན། །རྣལ་འབྱོར་སྐུ་ཁམས་བཟང་ངམ་བྱས། །མི་རྣམས་ཀྱིས་མི་ལ་རས་པ་བཟང་བ་རེད་ཨང་ཟེར་རོ། །དེར་དྷརྨཱ་བཱོ་དྷི་དང་གསུངས་གླེང་བྱས་པས། དྷརྨཱ་བོ་དྷིས་ཁྱེད་རོགས་མི་འདོད་པར་འདུག་ཟེར་བས་ཁྱེད་ལ་གྲོགས་བཟང་པོ་ཇི་ལྟར་ཡོད་གསུངས་པས།

རྗེ་མི་ལས། དྷརྨཱ་བོ་དྷི་དཔོན་སློབ་གསུམ། རས་ཆུང་པ་དང་ཁོང་རང་དཔོན་སློབ་གཉིས་དང་ལྔ་མིན་པ་མེད་པའི་གནས་གཅིག་བྱུང་བ་དང་མགུར་འདི་གསུངས་སོ། །བླ་མ་གསང་སྔགས་སྤྲུལ་པའི་སྐུ་ལ་གསོབ་བ་འདེབས། །བཀའ་བརྒྱུད་གྲུབ་ཐོབ་རྣམས་ལ་བྱིན་གྱིས་རློབས། །འདི་རུ་དཔོན་སློབ་ལྔ་བཞུགས་པ། །ཡེ་ཤེས་ལྔ་ཡི་དབྱངས་ལེན་པ། །སྤྲུལ་སྐུ་ལྔ་ཡི་ངོ་མ་ཆོག །རྩ་ཡོན་པོ་ལྔ་པོ་རླུང་གིས་བསྲང༌། །རླུང་ལོག་པ་ལྔ་པོ་ལམ་དུ་བསད། །ཁམས་སྙིགས་མ་ལྔ་པོ་མེ་ལ་བསྲེགས། །སེམས་དུག་ཆེན་ལྔ་ཡི་སྡོང་པོ་བསྒྱེལ། །དགྲ་ལས་རླུང་རྣམ་རྟོག་དབུ་མར་བསད། །དགྲ་སྡང་བ་ཐུབ་པའི་དཔའ་བོ་ལ། །རོགས་ངན་པའི་འཁྲི་བཤལ་བྱ་རྒྱུ་མེད། །ཅེས་གསུངས་པས། དྷརྨཱ་བོ་དྷིས་དགྲ་འདུལ་ལུགས་བཟང༌། དགྲ་ཐུལ་རྟིང་གཉེན་བཟང་པོ་དགོས་པས། གཉེན་བཟང་པོ་གང་བསྟེན་གསུངས་པ་ལ་མགུར་འདི་གསུངས་སོ། །རྗེ་གྲུབ་ཐོབ་རྣམས་ལ་གསོལ་བ་འདེབས། །གྲོགས་ནང་ནས་འཆར་བར་བྱིན་གྱིས་རློབས། །རྩ་དངས་མ་ལྔ་ཡི་ཨ་མ་དེ། །རླུང་དངས་མ་ལྔ་ཡི་ཕ་དང་འཕྲད། །ཁམས་དངས་མ་ང་ཡི་འབྲས་བུ་ལ། །སེམས་དངས་མ་ལ་ལྔ་ཡི་རང་ཞལ་མཐོང༌། །འདི་རྒྱལ་ས་ཟིན་པའི་ཁ་པོ་དེ། །ཕོ་བྲང་དབུ་མའི་གཞལ་ཡས་ཁང༌། །འཇའ་ས་འཁོར་ལོ་དྲུག་ལ་སྒྲོགས། །སྒྱུ་འཕྲུལ་དྲྭ་བའི་དམག་བསྡུས་པས། ཆད་འཛིན་མེད་པའི་ཁྲིམས་ཀྱིས་མནན། །གང་ཤར་རིག་པའི་རྟེན་འབྲེལ་ལ། །རང་ཤེས་ངོ་སྤྲོད་ཀྱི་གཉེན་དང་མཇལ། །ཁམས་གསུམ་སེམས་ཅན་ཐམས་ཅད་དེ། །བདག་གིས་གཉེན་ཉིད་དེ་ལ་བྱས། །དེ་རྣལ་འབྱོར་ང་ཡི་གཉེན་གྲོགས་ཡིན། །གཉེན་བཟང་བྱང་ཆུབ་སེམས་ཉིད་དང༌། །དུས་ནམ་ཡང་འབྲལ་བ་མི་གདའོ། །ཞེས་གསུངས་པས་དྷརྨཱ་བོ་དྷི་མཉེས་ནས། ཁྱེད་རྣལ་འབྱོར་པའི་ཉམས་ལ་བཤད་པས་མི་ལོང་སྟེ། ལྟ་སྒོམ་སྤྱོད་པའི་གནད་འགག་ཇི་ལྟ་བུ་རིགས་གསུངས་པ་ཡང་མགུར་འདི་གསུངས་སོ། །ཡེངས་མེད་སེམས་ལ་ལྟ་ནུས་ན། །ཁ་ལྟ་སྐམ་པོ་ལབ་དོན་མེད། །རང་རིག་ཉམས་དང་འདྲེས་པ་ན། །བླུན་སྒོམ་རོ་ཉལ་འཁྲུལ་པ་ཡིན། །རྟེན་འབྲེལ་འཆར་ཚུལ་ཤེས་པ་ན། །ཆོས་བརྒྱད་སྤྱོད་པ་ཁྲམ་གཞི་ཡིན། །སེམས་ལ་ནོངས་འཁྲེས་མེད་པ་ན། །ཚུལ་འཆོས་ངོ་སྲུང་ཟོག་པོ་ཡིན།

འཁོར་འདས་སྐུ་དང་ཡེ་ཤེས་ཏེ། །གྲུབ་འདོད་རྩོལ་བས་སྒྲུབ་པ་མེད། །ཅེས་གསུངས་པས། རྣལ་འབྱོར་པའི་ལྟ་སྒོམ་སྤྱོད་པ་ལེགས་གསུངས་པ་དང༌། མི་ལའི་ཞལ་ནས། རང་རེ་ལ་ཡང་སྒོམ་གནད་བཟང་པོ་ཡོད་དམ་གསུངས་པས། དྷརྨཱ་བོ་དྷིས་མགུར་འདི་གསུངས་སོ། །ང་ལྟ་བ་བཟང་པོའི་སྒྲུབ་བརྒྱུད་ཅིག །འདིར་ཚོགས་སྐལ་ལྡན་གསོལ་བ་འདེབས། །ལས་ཀྱི་འབྲེལ་པ་བཟང་པོ་ལ། །མྱུར་དུ་མཇལ་བར་བྱིན་གྱིས་རློབས། རྣམ་རྟོག་བག་ཆགས་མ་ཞི་པའི། །སེམས་ལ་བལྟས་པས་ཅི་ལ་ཕན། བདག་འཛིན་སྐྱིད་འདོད་མ་སྤངས་པས། །ཡུན་དུ་བསྒོམས་པས་ཅི་ལ་ཕན། །འགྲོ་བའི་དོན་ལ་མི་བརྩོན་པའི། །ང་རྒྱལ་སྤྱོད་པས་ཅི་ལ་ཕན། །བླ་མའི་གསུང་ལ་མི་གནས་པའི། །དགའ་དུས་ཨ་རྒུན་ཅི་ལ་ཕན། །རང་སེམས་དཔང་པོ་མི་འཇོག་པའི། །ངོ་ལྐོག་གཡོ་སྒྱུ་ཁྲེལ་གྱི་གཞི། །འབྲས་བུ་ཁོ་ཐོན་མང་བྱས་ཀྱང༌། །བླ་མ་མེད་པར་འགྲུབ་མི་འགྱུར། །ཡིན་ལུགས་བཤད་པས་གནོང་ལ་འཕོག །འཁྲུག་པ་བྱས་ན་ཕུང་གཞི་ཡིན། །ཁ་རོག་བསྡད་པས་གདམས་ངག་ཟབ། །ཁྱོད་བོད་ཀྱི་རྣལ་འབྱོར་དབྱངས་ལ་སྙན། །ང་གླུ་དབྱངས་མཁས་པ་མི་ཤེས་ཏེ། །སྤྲོ་བ་སྐྱེས་ནས་བླངས་པ་ལགས། །དཔལ་བདེ་བ་རྒྱལ་པོའི་ཞིང་ཁམས་སུ། །དབྱངས་ལེན་པར་སྤྲོ་ན་མྱུར་དུ་བྱོན། །ཞེས་གསུངས་ནས་མཉེས་པའི་གསུང་གླེང་མང་དུ་མཛད་དེ་དྷརྨཱ་བོ་དྷི་ཕར་ལ་བྱོན། མི་ལ་དཔོན་སློབ་སྙེ་ནམ་ཕུག་ཏུ་བྱོན་པ་ལ་ཡོན་བདག་རྣམས་མཇལ་དུ་འོང་ནས། དྷརྨཱ་བོ་དྷི་དང་མཇལ་ལུགས་དྲིས་པས་དེའི་ལེན་དུ་མགུར་འདི་གསུངས་སོ། །དགུང་ཉི་ཟླ་མཇལ་བས་འགྲོ་བ་གསལ། །མ་བུ་འཕྲད་པས་གདུང་སེམས་ཞི། །དབྱར་སྤང་མཇལ་བས་རྩི་ཐོག་རྒྱས། །ངེད་གྲུབ་ཐོབ་མཇལ་བས་རྒྱལ་ཁམས་བདེ། །བལ་པོ་རྫོང་གི་ནང་གསེབ་ཏུ། །དྷརྨཱ་བོ་དྷི་ཕྱག་ཕེབས་པས། །མི་ལ་རས་པ་མཇལ་དུ་སོང༌། །ཁོང་དྷརྨཱ་བོ་དྷི་སྐུ་བཞེངས་ནས། །མི་ལ་ང་ལ་ཕྱག་བྱས་པས། །ཁྲོམ་གྱི་མི་རྣམས་ཐེ་ཚོམ་ཟོས། །ཁོང་སྒྱུ་མ་ལུས་ཀྱི་ཕྱག་རྒྱ་ཡིས། །ཟུང་འཇུག་ཐལ་སྦྱར་པུས་མོ་བཙུགས། །བསྙུན་དྲི་སྨྲས་ཆོས་ཀྱི་དབྱིངས་སུ་བྱས། །ལེན་ནི་ཕྱག་རྒྱ་ཆེན་པོས་བཏབ། །གཉིས་མེད་དག་པའི་དགོན་པ་ན། །འོད་གསལ་བརྗེད་མེད་གསུང་གླེང་བྱས། །སྨོན་ལམ་བཟང་པོའི་འབྲེལ་པ་དེ། །སྔོན་རྒྱལ་བའི་རིང་ནས་ཡོད་པ་ཡིན། །ངེད་གྲོགས་མཆེད་མཇལ་འཕྲད་མཛད་པ་དེ། །རྒྱལ་ཁམས་ཡོངས་ལ་གྲགས་པ་ཡིན། །ཞེས་གསུངས་སོ། །དེ་ཐམས་ཅད་བལ་ཡུལ་ནགས་མའི་སྐོར་རོ། །

༈ དེ་ནས་ཡང་རེ་ཞིག་གི་ཚེ། རྗེ་བཙུན་མི་ལ་རས་པ་དཔལ་མོ་དཔལ་ཐང་ན་བྱོན་པའི་ཚེ། ཚོང་པ་འགའ་ཞིག་དང་འཕྲད་པས་རྣལ་འབྱོར་པ་ཁྱོད་རྒྱ་ཁམས་འགྲིམས་པ་ལ་གྲོགས་ཡོད་དམ་མེད་ཟེར་བ་ལ། དེའི་དུས་སུ་གྲོགས་བཟང་པོ་ཉི་ཤུ་རྩ་གཅིག་ཡོད་གསུངས་ནས་མགུར་བཞེངས་པ། རྗེ་བླ་མ་རྣམས་ལ་ཕྱག་འཚལ་ལོ། །སྐལ་ལྡན་བདག་ལ་བྱིན་གྱིས་རློབས། །ང་རྣལ་འབྱོར་རྒྱལ་ཁམས་འགྲིམ་པ་ལ། །གྲོགས་བཟང་པོ་ཉི་ཤུ་རྩ་གཅིག་ཡོད། །བླ་མ་རིན་པོ་ཆེ་དང་རྩ་གཉིས་ཡོད། །རྣལ་འབྱོར་རང་དང་རྩ་གསུམ་ཡོད། །དད་པ་དང་བརྩོན་འགྲུས་ཤེས་རབ་གསུམ། །ལྷ་ཆོས་བྱེད་པའི་གྲོགས་སུ་བཟང༌། །སངས་རྒྱས་ཆོས་དང་དགེ་འདུན་གསུམ། །རྒྱབ་བརྟེན་བྱེད་པའི་གྲོགས་སུ་བཟང༌། །འདུལ་བ་མདོ་སྡེ་མངོན་པ་གསུམ། །སློབ་གཉེར་བྱེད་པའི་གྲོགས་སུ་བཟང༌། །བླ་མ་ཡི་དམ་མཁའ་འགྲོ་གསུམ། །དངོས་གྲུབ་ཞུ་བའི་གྲོགས་སུ་བཟང༌། །རྩ་དང་རླུང་དང་ཐིག་ལེ་གསུམ། །ཉམས་ལེན་བྱེད་པའི་གྲོགས་སུ་བཟང༌། ལྟ་བ་སྒོམ་པ་སྤྱོད་པ་གསུམ། །སངས་ཆུང་རྒྱ་བའི་གྲོགས་སུ་བཟང༌། །དཀའ་ཐུབ་བཅུད་ལེན་ཆུ་འཐུང་གསུམ། །རི་ཁྲོད་འགྲིམ་པའི་གྲོགས་སུ་བཟང༌། །དེར་ཡང་གདམས་ངག་ལེའུ་གཅིག་ཐལ། །ད་རུང་གདམས་ངག་དབྱངས་སུ་ལེན། །རྩ་གསུམ་གྲོགས་དང་འགྲོགས་འགྲོགས་ནས། །སྐྱེལ་མ་ངང་གིས་བརྗེད་ནས་ཐལ། །མེ་ཆ་རྣོན་པོ་འཛིན་འཛིན་ནས། །ཁྱིམ་མཚེས་ངང་གིས་བརྗོད་ནས་ཐལ། །གཅིག་པུར་རི་ཁྲོད་འགྲིམས་འགྲིམ་ནས། །གྲོང་ཡུལ་ངང་གིས་བརྗེད་ནས་ཐལ། །རྟག་ཏུ་བག་ཡངས་སྡོད་སྡོད་ནས། །ངོ་ཚ་ངང་གིས་བརྗེས་ནས་ཐལ། །དཔོན་མེད་གཡོག་མེད་སྡོད་སྡོད་ནས། །ཞེས་ས་ངང་གིས་བརྗེད་ནས་ཐལ། །མེ་སྒྲ་འོང་གིས་འཇག་ཁྱིམ་ནས། །རླུང་སྒྲ་འོང་གི་སྦྲ་ཁྱིམ་པ། །ཆུ་སྒྲ་འོང་གིས་ས་ཁྱིམ་པ། །འཆི་བ་འོང་ངོ་སྐྱེས་བུ་ཀུན། མི་ལུས་ཐོབ་ནས་ཆོས་ཡོད་དགོས། །མི་ལུས་ཐོབ་ནས་ཆོས་མེད་ན། །བྱོལ་སོང་གི་རྩམ་པ་འགམ་པ་འདྲ། །དེར་ཡང་གདམས་ངག་ལེའུ་གཅིག་ཐལ། །ད་རུང་གདམས་ངག་དབྱངས་སུ་ལེན། །ནམ་སྲོད་ལ་དབང་པོ་གཞི་ལ་བཞག

།དབང་པོ་གཞི་ལ་བཞག་ཙམ་ན། །མར་མེ་རླུང་གིས་མ་བསྐྱོད་འདྲ། །སེམས་གསལ་འགྲིབ་མེད་པའི་གདམས་ངག་བདོག །ནམ་གུང་ལ་ཤེས་པ་བུམ་པར་བཅུག །ཤེས་པ་བུམ་པར་བཅུག་ཙམ་ན། མཁར་གཞོང་ནང་གི་རུ་སྦལ་བཞིན། །སེམས་ཕྲག་ཕྲིག་མེད་པའི་གདམས་ངག་བདོག །ནམ་ཐོ་རངས་ལ་རང་སེམས་གསལ་ཅིག་འདེབས། །སེམས་ལ་གསལ་ཅིག་འདེབས་ཙ་ན། །དངུལ་དཀར་མེ་ལོང་ཕྱིས་པ་ལྟར། །སེམས་འོད་གསལ་ཆེན་པོའི་གདམས་ངག་བདོག །དེར་ཡང་གདམས་ངག་ལེའུ་གཅིག་ཐལ། །ད་རུང་གདམས་ངག་དབྱངས་སུ་ལེན། །ཕོ་རབ་ཅིག་ལ་ཆོས་ཤིག་དགོས། །ཕོ་རབ་ཅིག་ལ་ཆོས་མེད་ན། །གངས་སྟོད་ཀྱི་སེང་གེ་དཀར་མོ་འདྲ། །ཁོ་ལ་ཤི་བའི་དུས་ཤིག་བྱུང་ཙམ་ན། །དཔལ་རྩལ་ཆེ་ཡང་དོན་མགོ་ཆུང༌། །ཕོ་འབྲིང་ཅིག་ལ་ཆོས་ཤིག་དགོས། །ཕོ་འབྲིང་ཅིག་ལ་ཆོས་མེད་ན། །སྡེ་པའི་གླང་བུ་རོལ་ཞུགས་འདྲ། །ཁོ་ལ་ཤི་བའི་དུས་བྱུང་ཙམ་ན། །རོ་ཆེན་ཅིག་བྱུང་ཡང་དོན་མགོ་ཆུང༌། །ཕོ་ཐ་མ་ཅིག་ལ་ཆོས་ཤིག་དགོས། །ཕོ་ཐ་མ་ཅིག་ལ་ཆོས་མེད་ན། །ཚོང་པའི་བུ་ཆུང་ལམ་ཞུགས་འདྲ། །ཁོ་ལ་ཤི་བའི་དུས་ཤིག་བྱུང་ཙ་ན། །སྡུག་བསྲན་ཆེ་ཡང་དོན་མགོ་ཆུང༌། །དེར་ཡང་གདམས་ངག་ལེའུ་གཅིག་ཐལ། །ད་རུང་གདམས་ངག་དབྱངས་སུ་ལེན། །མོ་རབ་ཅིག་ལ་ཆོས་ཤིག་དགོས། །མོ་རབ་ཅིག་ལ་ཆོས་མེད་ན། །རྨ་བྱའི་མདོངས་ལ་ལྟ་དང་མཚུངས། །མོ་ལ་ཤི་བའི་དུས་ཤིག་བྱུང་ཙ་ན། །ཁ་དོག་ལེགས་ཀྱང་དོན་མགོ་ཆུང༌། །མོ་འབྲིང་ཅིག་ལ་ཆོས་ཤིག་དགོས། །མི་འབྲིང་ཅིག་ལ་ཆོས་མེད་ན། །རྩིག་གསེབ་ཀྱི་བྱི་བ་ཚང་ཉལ་འདྲ། །མོ་ལ་ཤི་བའི་དུས་ཤིག་བྱུང་ཙ་ན། །གསོག་འཇོག་རེམ་ཡང་དོན་མགོ་ཆུང༌། །མོ་ཐ་མ་ཅིག་ལ་ཆོས་ཤིག་དགོས། །མོ་ཐ་མ་ཅིག་ལ་ཆོས་མེད་ན། །སྒོ་རྒྱབ་ཀྱི་ཁྱི་མོ་ཚང་མ་འདྲ། །མོ་ལ་ཤི་བའི་དུས་ཤིག་བྱུང་ཙ་ན། །སྒོ་ཚེ་རེམ་ཡང་དོན་མགོ་ཆུང༌། དེར་ཡང་གདམས་ངག་ལེའུ་ཅིག་ཐལ། །ད་རུང་གདམས་ངག་དབྱངས་སུ་ལེན། །བྱ་རྒོད་པོ་རྙི་ལ་མ་ཟིན་ན། །བྲག་སྟོད་གཡང་ལ་བདེ་བདེ་འདྲ། །གཤོག་དྲུག་ལྡེམ་མེ་སྐྱིད་སྐྱིད་འདྲ། །སྐྱིད་སྐྱིད་འདྲ་ནས་འགྱིང་པ་ལགས། །ཤ་རུ་བཅུ་གདོས་ལ་མ་ཟིན་པ། །སྤང་སྟོད་ཡངས་ལ་བདེ་བདེ་འདྲ། །ཤ་རུ་བཅུ་ལྡེམ་མེ་སྐྱིད་སྐྱིད་འདྲ། །ཉ་མོ་རྒྱ་ལ་མ་ཟིན་པ། །མཚོ་སྟོད་ཡངས་ལ་བདེ་བདེ་འདྲ། །གསེར་མིག་ཀྱི་ལེ་སྐྱིད་སྐྱིད་འདྲ། །ཁྱོད་ཡོན་བདག་སེར་སྣས་མ་བཅིངས་དེ། །ཁོང་རྒྱ་ཁང་གི་ནང་དེར་བདེ་བདེ་འདྲ། །སྦྱིན་པ་ཕྱོགས་མེད་དུ་གཏོང་བས་སྐྱིད་སྐྱིད་འདྲ། །ང་རྣལ་འབྱོར་ཕ་ཡུལ་དུ་མ་ཆགས་པ་དེ། །རྒྱལ་ཁམས་ཡངས་ལ་འགྲིམས་པས་བདེ་བདེ་འདྲ།

གདམས་ངག་དབྱངས་སུ་ལེན་པས་སྐྱིད་སྐྱིད་འདྲ། །བདེ་བདེ་འདྲ་ནས་བགྱིས་པ་ལགས། །སྐྱིད་སྐྱིད་འདྲ་ན་ཁྱེད་ཀྱང་མཛོད། །ཅེས་གསུངས་པས་ཚོང་པ་རྣམས་དད་པ་སྐྱེས་ཏེ་ཆོས་ཞུས་ནས་སྨོན་ལམ་བཏབ་བོ། །ཞེས་གསུངས་སོ། །དེ་ནས་རུ་ཡང་གི་སྟོན་པ་བྱ་བ་བལ་ཡུལ་ནས་ཚུར་འོང་བ་དང་འཕྲད་ནས་སྟོན་པ་ན་རེ། ཁྱེད་གླུ་ལ་མཁས་པ་ཡིན་ཟེར་བས་ཁྱེད་དག་གིས་ངེད་དག་ལ་དཔེ་མཛོད་ལ་གླུ་ཞིག་ལོང་དང་ཟེར་བ་ལ། རྗེ་བཙུན་གྱིས་ཁོ་ཡི་ལེན་གསུངས་པ། སེམས་ཉིད་འདི་ལ་དཔེ་མ་རྙེད། །སེམས་ཉིད་འདི་ལ་དཔེ་རྙེད་དུས། །ནམ་མཁའ་འདི་ལ་དཔེ་མི་གཏུབ། །ནམ་མཁའ་འདི་ལ་དཔེ་གཏུབ་རྒྱུས། །ནམ་མཁའ་རེག་མེད་སྟོང་པ་ཡིན། །སེམས་ཉིད་རིག་པ་སྟོང་པ་ཡིན། །སྟོང་པའི་ངང་ལ་མཉམ་ལགས་ཀྱང༌། མཉམ་ལ་མི་མཉམ་ཁྱད་པར་མེད། །ཉི་ཟླ་འདི་ལ་དཔེ་མི་གཏུབ། །ཉི་ཟླ་འདི་ལ་དཔེ་གཏུབ་རྒྱུས། །ཉི་ཟླ་དངོས་པོ་གསལ་བ་ཡིན། །སེམས་ཉིད་དངོས་མེད་གསལ་བ་ཡིན། །གསལ་བའི་ཕྱོགས་ནས་མཉམ་ལགས་ཀྱང༌། །མཉམ་ལ་མི་མཉམ་ཁྱད་པར་ཆེ། །རི་བོ་འདི་ལ་དཔེ་མི་གཏུབ། །རི་བོ་འདི་ལ་དཔེ་གཏུབ་རྒྱུས། །རི་བོ་ས་རྡོ་བརྩེགས་པ་མིན། །འཕོ་འགྱུར་མེད་པར་མཉམ་ལགས་ཀྱང༌། །མཉམ་ལ་མི་མཉམ་ཁྱད་པར་ཆེ། །ཆུ་བོ་འདི་ལ་དཔེ་མི་གཏུབ། །ཆུ་བོ་འདི་ལ་དཔེ་གཏུབ་རྒྱུས། །ཆུ་བོ་ཆུ་ཕྲན་འདུས་པ་ཡིན། །སེམས་ཉིད་འདི་ལ་འདུས་པ་མེད། །རྒྱུན་ཆད་མེད་པར་མཉམ་ལགས་ཀྱང༌། །མཉམ་ལ་མི་མཉམ་ཁྱད་པར་ཆེ། །སྐྱི་སེར་རླུང་ལ་དཔེ་མི་གཏུབ། །སྐྱི་སེར་རླུང་ལ་དཔེ་གཏུབ་རྒྱུས། །སྐྱི་སེར་འབྱུང་བ་བསྡོང་བ་ཡིན། །སེམས་ཉིད་འདི་ལ་བསྡོང་ཡ་མེད། །ངོས་བཟུང་མེད་པར་མཉམ་ལགས་ཀྱང༌། །མཉམ་ལ་མི་མཉམ་ཁྱད་པར་ཆེ། །མི་ཁྱེད་ལ་ངེད་ཀྱིས་དཔེ་མི་གཏུབ། །ཁྱེད་དང་ངེད་ལ་དཔེ་གཏུབ་རྒྱུས། །ཁྱེད་ནི་འདུ་འཛི་གཡེང་བ་ཡིན། །ངེད་ནི་བྱ་བ་བཏང་བ་ཡིན། །མི་རྒྱུ་ཡིན་པ་མཉམ་ལགས་ཀྱང༌།

མཉམ་དང་མི་མཉམ་ཁྱད་པར་ཆེ། །ཞེས་གསུངས་པས། ཁོང་སྐྱེངས་ནས་བཟའ་དྲོངས་ཟེར་སྐད། ཡང་གསུངས་པ། རྗེ་བྱིན་རླབས་ཅན་ལ་གསོལ་བ་འདེབས། །ཉོན་མོངས་དགྲ་ལ་ཞེ་ཟོན་གྱིས། །འགྲོ་དྲུག་གཡང་ལ་ལྷུང་ཉེན་ཡོད། །རྟག་ཏུ་རང་གི་སེམས་ལ་ལྟོས། །ལུང་མ་བསྟན་དུ་འགྲོ་ཉེན་ཡོད། །ལར་རྟག་ཏུ་རི་ཁྲོད་དགོན་པ་འགྲིམས། །ཡོན་ཏན་རང་ལ་འོང་སྟེ་མཆི། །ནགས་ཚལ་དགོན་པའི་ས་ཕྱོགས་སུ། །སྤྱོད་ལམ་དུས་བཞི་ཆ་སྙོམས་འཚལ། །ནང་གི་འབྱུང་བཞི་རོ་སྙོམས་འཚལ། །དགའ་བའི་དོན་ནི་ཤུགས་ལ་འཆར། །སེམས་ཉིད་འོད་གསལ་སྟོང་པ་འདི། །ཉི་ཟླའི་འོད་ནི་ཤར་ཞིང་ནུབ། །སེམས་ཉིད་འོད་གསལ་ཤར་ནུབ་མེད། །ཅེས་གསུངས་སོ། །ཡང་གསུངས་པ། སྣང་བ་ཆོས་སྐུར་ཤར་བ་དང༌། །འཁོར་འདས་དགག་སྒྲུབ་མེད་པ་སྟེ། །གྲུབ་མཐའི་ཁས་ལེན་མེད་པ་གསུམ། །འདི་གསུམ་ལྟ་བའི་མཐར་ཐུག་ཡིན། སེམས་ཉིད་དྭངས་སྙིགས་ཕྱེད་པ་དང༌། །གཉུག་མ་རང་ས་ཟིན་པ་གཉིས། །མཉམ་རྗེས་མེད་པ་བརྡ་དང་གསུམ། །འདི་གསུམ་སྒོམ་པའི་མཐར་ཐུག་ཡིན། །ཞེན་པ་ནང་ནས་ལོག་པ་དང༌། ཆོས་བརྒྱད་མགོ་བོ་སྙོམས་པ་དང༌། །སྤྱོད་ལམ་རང་དགའ་རང་ཚུགས་གསུམ། །འདི་གསུམ་སྤྱོད་པའི་མཐར་ཐུག་ཡིན། །སེམས་ཉིད་ཡེ་སངས་རྒྱས་པ་དང༌། །རྟོགས་པ་མངོན་དུ་གྱུར་པ་གཉིས། །འགྱུར་མེད་ཁོང་དུ་ཆུད་པ་གསུམ། །འདི་གསུམ་འབྲས་བུའི་མཐར་ཐུག་ཡིན། །ཅི་བྱེད་ཆོས་དང་བསྟུན་པ་དང༌། །སྤྱོད་ལམ་མངོན་ལྐོག་མེད་པ་དང༌། །བླ་མའི་གསུང་བཞིན་བྱེད་པ་གསུམ། །འདི་གསུམ་དམ་ཚིག་མདོར་བསྡུས་ཡིན། ཡང་གསུངས་པ། སྣང་དང་སྟོང་དང་དབྱེར་མེད་གསུམ། །འདི་གསུམ་ལྟ་བའི་མདོར་བསྡུས་ཡིན། །གསལ་དང་མི་རྟོགས་མ་ཡེངས་གསུམ། །འདི་གསུམ་སྒོམ་པའི་མདོར་བསྡུས་ཡིན། །མ་ཆགས་མ་ཞེན་ལྷུག་པ་གསུམ། །འདི་གསུམ་སྤྱོད་པའི་མདོར་བསྡུས་ཡིན། །ཆོས་སྐུ་ལོངས་སྐུ་སྤྲུལ་སྐུ་གསུམ། །འདི་གསུམ་འབྲས་བུའི་མདོར་བསྡུས་ཡིན། །ཡང་གསུངས་པ།

ལྟ་བ་སྟོང་པའི་ཡེ་ཤེས་ཡིན། །སྒོམ་པ་རང་གསལ་འཛིན་མེད་ཡིན། །སྤྱོད་པ་ཆགས་སྡང་རྒྱུད་ཞི་ཡིན། །འབྲས་བུ་དྲི་མེད་གཅེར་བུ་ཡིན། །ལྟ་བ་སྟོང་པའི་ཡེ་ཤེས་དེ། །ཁ་ལྟ་ཕུགས་སུ་འཆོར་ཉེན་གདའ། །ཁ་ལྟས་དངོས་པོ་གྲོལ་བ་མེད། །ལྟ་བ་མཐོ་ཡང་ཕན་པ་ཆུང༌། །དེ་ཕྱིར་རྣམ་པར་དག་པ་མཛད། །སྒོམ་པ་རང་གསལ་འཛིན་མེད་དེ། །གཏི་མུག་གི་དབང་དུ་འཆོར་ཉེན་གདའ། །གཏི་མུག་ལ་ཡེ་ཤེས་སྐྱེས་པ་མེད། །ཤེས་བཞིན་གྱི་དྲན་པས་མ་ཟིན་ན། །ཞི་གནས་འཐུག་ཀྱང་ཕན་པ་ཆུང༌། །དེ་ཕྱིར་དྲན་པས་ཟིན་པར་མཛོད། །སྤྱོད་པ་ཆགས་སྡང་རྒྱུད་ཞི་དེ། །ཐོ་ཅོའི་སྤྱོད་པར་འཆོར་ཉེན་གདའ། །ཐོ་ཅོ་ལ་ངེས་ཤེས་སྐྱེས་པ་མེད། །ལྟ་སྒོམ་གྱི་གྲོགས་སུ་མ་ཤར་ན། །བརྟུལ་ཞུགས་སྤྱད་ཀྱང་ཕན་པ་ཆུང༌། །དེ་ཕྱིར་རོ་སྙོམས་ཤེས་པར་མཛོད། །འབྲས་བུ་དྲི་མེད་གཅེར་བུ་དེ། །མཚན་མའི་གོས་ཀྱིས་མ་དཀྲིས་སམ། །མཚན་མས་འཁྲུལ་པས་བཤིག་པ་མེད། །ངེས་ཤེས་རྒྱུད་ལ་མ་སྐྱེས་ན། །རྩོལ་སྒྲུབ་བྱས་ཀྱང་ཕན་པ་ཆུང༌། །དེ་ཕྱིར་ལྷུན་གྱིས་གྲུབ་པར་མཛོད། །ལྟ་བ་སེམས་ཀྱིས་གཅོད་པ་ཡིན། །སྒོམ་པ་སེམས་ཀྱི་བརྒྱང་ཤིང་ཡིན། །སྤྱོད་པ་སེམས་ཀྱི་སྲོག་ཤིང་ཡིན། དམ་ཚིག་སེམས་ཀྱི་གཉའ་གནོན་ཡིན། །མན་ངག་སེམས་ཀྱི་ལྡེའུ་མིག་ཡིན། །ཞེས་གསུངས་སོ། །ཡང་གསུངས་པ། སྟོང་པ་ཉིད་ཀྱི་གཞུ་མོ་ལ། །མཉམ་པ་ཉིད་ཀྱི་རྒྱུས་ཀྱིས་བརྒྱུས། །རང་རིག་གསལ་བའི་མདའ་སྨྱུག་ལ། །ཚད་མེད་བཞི་ཡི་སྒྲོ་ཡིས་བསྒྲོན། །རྣམ་རྟོག་འབན་དུ་བཙུགས་བཙུགས་ནས། །ཟུང་འཇུག་གཉིས་ཀྱི་འཐེན་འཐེན་ནས། །རྣམ་རྟོག་ཏལ་གྱིས་མི་གཏོང་ཏེ། །ཞེས་གསུངས་སོ། །དེ་ཐམས་ཅད་དཔལ་མོ་དཔལ་ཐང་ལ་སོགས་པའི་སྐོར་རོ།། །།དེ་ནས་གུང་ཐང་སྣ་རྩེའི་ཕུག་ཏུ་སྒོམ་ཞིང་བཞུགས་ཙ་ན། ཉིན་གཅིག་བྱ་ཕུག་རོན་གཅིག་ལ་གསེར་གྱི་རྣ་ཆ་འཆང་བ་ཅིག་དྲུང་དུ་འོང་ནས་ཕྱག་དང་བསྐོར་བ་བྱེད་ཅིང་འདུག་པས་མཚར་བ་ཞིག་བྱུང་ནས།

རྗེ་བཙུན་གྱིས་ཁྱོད་ང་འབོད་དུ་འོང་བ་ཨེ་ཡིན་གསུངས་པས། རྐེ་དགྱེ་རྒུ་མང་པོ་བྱས་ནས་ཡིན་ཟེར་བའི་བརྡ་བྱས་ཏེ་ཕར་རིའི་བྲག་གསེབ་ཏུ་འཕུར་སོང་བས། རྗེ་བཙུན་ཡང་དེར་བྱོན་ཙ། བྲག་རྩ་ཞིག་ན་འབྲས་དཀར་མོ་ཁལ་གཅིག་བྲེ་གང་སྤུངས་འདུག་པ་ལ། མཆུ་ཚུག་བྱས་ནས་འཕུར་སོང་བ་དང༌། བླ་མས་ཀྱང་འབྲས་གསོལ་ཞིང་སུས་མ་མཐོང་བར་བཞུགས་པས། ཐུགས་དམ་འཕེལ་བར་བྱུང་བས་ལྟ་སྒོམ་བདེ་བའི་མགུར་འདི་གསུངས་སོ། །ཨེ་མ་ཧོ། དྲིན་ཆེན་མར་པ་ལྷོ་བྲག་པ། །སྙིང་ནས་དྲན་པས་སྙིང་དུ་བསྒོམས། ཡང་ཡང་དྲན་པས་འབྲལ་བ་མེད། །ང་དང་བླ་མ་འདྲེས་པས་བདེ། །ཨ་ལ་ལ་གཤིས་ཀྱི་ཏིང་འཛིན་འདི། །སྐྱེ་མེད་ཆོས་སྐུར་ངོ་སྤྲད་ནས། །མ་བཅོས་ཆོས་སྐུའི་ངང་དུ་འདྲེས། །ལྟ་བ་མཐོ་དམན་རྩིས་གདབ་མེད། །སེམས་མ་བཅོས་པ་འདི་བདེ་མོར་གདའ། །ཡེ་ཤེས་སྟོང་གསལ་སེམས་ཀྱི་ཏིང་འཛིན་འདི། །གསལ་སྟོང་རིག་པ་ངོ་སྤྲད་ནས། །མ་བཅོས་གཉུག་མའི་ངང་དུ་འདྲེས། །སྒོམ་པ་བཟང་ངན་གྱི་རྩིས་གདབ་མེད། །སེམས་མ་བཅོས་པ་འདི་བདེ་མོར་གདའ། །ཚོགས་དྲུག་རང་སར་དེངས་པ་ལ། །བདེ་སྡུག་གཉིས་པོ་རང་སར་འདྲེས། །མ་བཅོས་གཉུག་མའི་ངང་ལས་འདས། །སྤྱོད་པ་ཡིན་མིན་རྩིས་གདབ་བྲལ། །སེམས་མ་བཅོས་པ་འདི་བདེ་མོར་གདའ། འབྲས་བུ་ཆོས་སྐུའི་རང་བཞིན་འདི། །སྣ་ཚོགས་སྤྲུལ་སྐུར་ངོ་སྤྲད་ནས། །གོམས་པ་འདྲེས་འཇགས་ཀྱི་ངང་དུ་འདྲེས། །འབྲས་བུ་ཚུར་ཤོག་གི་ཡིད་སྨོན་མི་གདའ་ན། །སེམས་མ་བཅོས་པ་འདི་བདེ་མོ་ཅིག་བྱུང༌། །ཞེས་གསུངས་ཤིང་ཡོད་ཙ་ཕུག་རོན་སྔོན་མ་དེས་ཕུག་རོན་འདྲ་འདྲ་བདུན་ཁྲིད་ནས་བྱུང༌། མོ་རང་དང་བརྒྱད་ཀྱིས་ཕྱག་དང་བསྐོར་བ་བྱེད་ཅིང་འདུག་པ་ལ། བླ་མས་ཅི་ཡིན་དུད་འགྲོས་འདི་འདྲ་ཤེས་པ་སྤྲུལ་པའི་བྱ་ཞིག་རེད་དགོངས་ནས། ཅི་ཡིན་ཁྱེད་ཚོས་ང་ལ་ཆོས་ཞུ་བ་ཨེ་ཡིན་གསུངས་པས། ཡིན་ཟེར་བའི་བརྡ་བྱེད་ཅིང་མགོ་ཞུང་ངེ་བྱས་པས་བླ་མས་མགུར་འདི་གསུངས་སོ། །རྗེ་ངོ་མཚར་སྤྲུལ་པའི་བླ་མ་དེ། །ཐུགས་རྗེ་མ་ཆུང་བྱིན་གྱིས་རློབས། །ཁྱོད་ཕུག་རོན་སྔོན་མོ་གཟུགས་བཟང་འདི། །རྣམ་འཕྲུལ་གྲུང་གྲུང་གི་སྤྱོད་པ་ཅན། །གླུ་འདི་དོན་ཡིད་ལ་འཛིན་པར་ཞུ། །སྤྱིར་འཇིག་རྟེན་སྐྱིད་པའི་བདེ་བ་འདི། །སྐྱིད་སྐྱིད་འདྲ་ཡང་མྱུར་དུ་འབྲལ། །མོ་བཙུན་བཟང་མོའི་སྣང་བ་འདི། །མཐོ་མཐོ་འདྲ་ཡང་གཏད་ས་མེད། །འཁོར་བ་སྡུག་བསྔལ་གྱི་ཁྱིམ་ཐབ་འདི། །འཐད་འཐད་འདྲ་ཡང་སྡུག་བསྔལ་མང༌། །རིགས་རྒྱུད་བཟང་པོའི་བྱ་ཕྲུག་དེ།

རང་མཁོས་མེད་ན་མེད་ངན་ཆེ། །བླ་མ་བཟང་པོའི་སློབ་མ་དེ། །སྤྱོད་པ་ངན་ན་འཁོར་བར་ལྟུང༌། །ཕུག་རོན་སྔོན་མོའི་ཡོན་བདག་དེ། །ཞབས་ཏོག་བཟང་ཡང་ཡིད་མ་ཆེས། །ཁྱོད་དད་པ་ཅན་གྱི་ཕུག་རོན་བརྒྱད། །དམ་ཆོས་དགོས་ན་རྣམ་འཕྲུལ་ཤིག །ཅེས་གསུངས་པ་ཕུག་རོན་བརྒྱད་པོ་བུ་མོ་བརྒྱད་དུ་འཛུམ་འཛུམ་བྱེད། ཁྱེད་རྣམས་སུ་ཡིན་བྱས་པས། ངེད་རྣམས་དང་པོ་མཇལ་སྔ་བ་དེ་ལྷ་ཡི་བུ་མོ་ཡིན། ངེད་འོག་མ་བདུན་པོ་དེ་ཡང་ལྷ་ཡི་བུ་རེ་རེའི་བུ་མོ་ཡིན་ལགས་ཟེར། ཁྱེད་རྣམས་ཕུག་རོན་དུ་འོང་བ་ཅི་ཡིན་གསུངས་པས། ཁྱེད་མི་ཡི་ཡུལ་དུ་བཞུགས་པས། མི་སྤྱོད་པ་ངན་པས་ཡིད་མ་ཆེས་ཏེ་སྤྲུལ་པ་བྱས་ནས་འོང་བ་ཡིན་ཟེར་ནས། ཕུག་རོན་སླུད་བུ་བརྒྱད་རྣམས་ཕྲག་ཏུ་བཅུག་སོང་དེ་ཅི་ཡིན་གསུངས་པས་མི་ངན་པས་གཤིས་ངན་བསླབ་པ་ཡིན་ཟེར། ཁྱེད་གཅིག་པུ་ལ་བཞུགས་པས་ངེད་ལྷ་རྣམས་འོང་བས་དགའ། ད་ཁྱེད་ལྷ་ཡུལ་དུ་འབྱོན་པར་ཞུ། སྔར་ཡང་འབྱོན་པས་བཀའ་དྲིན་ཆེ་ཟེར་བས། བླ་མའི་ཞལ་ནས། ང་མི་ཡི་འགྲོ་བ་འདུལ་དགོས་པས་འགྲོ་བ་མི་འོང་ཁྱེད་རང་ཚོ་ང་ཡི་གླུ་འདི་ཉོན་གསུངས་ནས་མགུར་འདི་གསུངས་སོ། །རྗེ་ལྷོ་བྲག་མར་པའི་ཞབས་ལ་འདུད། །ཕ་བླ་མ་བྱིན་རླབས་དངོས་གྲུབ་ཤར། །ཁྱོད་ལྷ་ཡི་བུ་མོ་སྔོན་མོ་བརྒྱད། །འབྲས་དཀར་མོ་དངོས་གྲུབ་བསམ་གཏན་ཟས། །ཁམས་གསོས་པར་གྱུར་པས་ཐུགས་དམ་འཕེལ། །ད་གདབ་ལེན་ཆོས་ཀྱིས་འཇལ་བ་ལ། །སྙན་ལྷན་ནེ་གསོན་ལ་ཡིད་ལ་ཞོག །དཀར་པོ་ལྷ་ཡི་རྒྱལ་ས་དེ། འཛིན་སྙིང་འདོད་ཀྱང་སྙིང་པོ་མེད། །ལྷ་བུ་གཞོན་ནུའི་བརྩེ་གདུང་དེ། །སྣང་བ་སྐྱིད་ཀྱང་མྱུར་དུ་འབྲལ། །སྒྱུ་འཕྲུལ་སྒྱུ་མའི་ཟོལ་ཟོག་དེ། །ལོངས་སྤྱོད་ཆེ་ཡང་ལྟུང་བའི་རྒྱུ། །འགྲོ་དྲུག་འཁོར་བའི་སྡུག་བསྔལ་དེ། །བསམ་ན་སྙིང་རླུང་དྲག་པོ་ལྡང༌། །ཁྱེད་དེང་སང་ལྷ་ཆོས་བྱེད་བསམ་ན། །སྐྱབས་དཀོན་མཆོག་གསུམ་ལ་གསོལ་བ་ཐོབ། །འགྲོ་དྲུག་སེམས་ཅན་ཕ་མར་བསྒོམ། །མཆོད་པ་བླ་མ་རྗེ་ལ་འབུལ། །སྦྱིན་པ་ཁམས་གསུམ་ཡོངས་ལ་བསྔོས། །རང་ལུས་ལྷ་ཡི་དམ་ལྷ་ཡི་ངང༌། །བརྗོད་པ་ཟབ་མོ་སྔགས་ལ་གྱིས།

སྙིང་ལས་མི་རྟག་སྐྱོ་བ་བསྐྱེད། །ད་རུང་རང་སེམས་དཔང་པོར་ཞོག །ཅེས་གསུངས་པས་ཁོང་རྣམས་ན་རེ། ངེད་འཇིག་རྟེན་པའི་འགྲོ་བ་འདི། ཅིས་ཀྱང་སྡུག་བསྔལ་རང་ལ་སྤྱོད་ཅིང༌། བདེ་བ་ཡན་དུ་གོ་བ་ཅིག་འདུག་པས། སྒོམ་མི་ནུས་ཀྱང་སྒོམ་རང་ལ་དད་པས། ངེས་པར་སྒོམ་ལུགས་གཅིག་གསུངས་པར་ཞུ་ཟེར་བས། ཡང་བླ་མས་གཉེན་བཟང་པོ་ཟབ་མོའི་བསྒོམ་ལུགས་འདི་མགུར་འདི་གསུངས་སོ། །དྲིན་ཆེན་བླ་མ་རྣམས་ལ་གསོལ་བ་འདེབས། །སྒོམ་ཟབ་མོ་སྐྱེ་བར་ཐུགས་རྗེས་ཟུངས། །རྟག་ཏུ་རང་སེམས་བསྒོམ་པ་ལ། །ནང་དུ་ཞི་གནས་བསམ་གཏན་བསྒོམ། །བྱ་བ་བཏང་བ་ཅིག་རྒྱན་དུ་ཆེ། །ཕྱི་རུ་གཉེན་པོས་ཏུ་རེ་ཟུངས། །ལུས་ངག་དལ་བ་ཅིག་རྒྱན་དུ་ཆེ། །རྒྱུན་དུ་དྲན་པའི་རང་སོ་ཟུངས། བྱ་བྱེད་ཉུང་བ་ཅིག་རྒྱན་དུ་ཆེ། ལར་རྐྱེན་ངན་བློ་རྒྱག་བྱུང་ཙ་ན། །ཞེ་སྡང་ལང་དོགས་འཛུམ་མེ་གྱིས། །འདོད་པའི་ནོར་དང་འཕྲད་དུས་སུ། འདོད་ཆགས་སྐྱེས་དོགས་རྒྱང་ངེ་གྱིས། །ཚིག་ངན་གཏམ་ངན་ཟེར་དུས་སུ། སྣང་བ་འཁྲུགས་དོགས་རྒྱང་ངེ་གྱིས། །བདག་དང་མཉམ་དུ་འགྲོགས་དུས་སུ། །ཕྲག་དོག་སྐྱེས་དོགས་ཡང་ངེ་གྱིས། །རང་ལ་བཀུར་སྟི་བྱས་དུས་སུ། །ང་རྒྱལ་སྐྱེས་དོགས་ཀུམ་མེ་གྱིས། དུས་དང་རྣམ་པ་ཐམས་ཅད་དུ། རང་རྒྱུད་དལ་བར་ལྷན་ནེ་སྡོད། །བསྒོམ་དུས་ཟ་དུས་ཉལ་དུས་དང༌། །འགྲོ་སྤྱོད་གནས་པ་ཅི་བྱེད་ཀྱང༌། །སྟོང་ཉིད་རང་སྒྱུ་མར་བསྒོམ། མཁས་བཙུན་བརྒྱ་ཡི་ཞལ་ཕྱེས་ཀྱང༌། །དོན་འདི་ལས་ཟབ་པ་ཡོད་པ་མིན། །ཁྱོད་དགའ་བར་སོམས་ལ་ལྷ་ཆོས་མཛོད། །ཅེས་གསུངས་པས་ཐམས་ཅད་དད་དོ། །ད་ཕྱིན་ཆད་ཀྱང་འཚོ་བ་འདྲེན་ཟེར་ནས། ཕུག་རོན་གྱི་སླུད་བུ་རེ་རེ་རྣམས་བཏོན་ཏེ་ནམ་མཁའ་ལ་འཕུར་ནས་སོང་ངོ༌། །དེ་ཐམས་ཅད་ཕུག་རོན་སྔོན་མོའི་སྐོར་རོ། ། ༈ རྗེ་བཙུན་ཆེན་པོ་དང་བུ་མོ་ཡིད་འཕྲོག་མ་གཉིས་ཀྱི་ཞུས་ལེན་འདིར་བཞུགས་སོ། །ཨོཾ་སྭ་སྟི། ཡོན་ཏན་མཆོག་མངའ་རྒྱལ་བ་བཀའ་དྲིན་ཅན།

དཔལ་དང་སྙན་པས་ཕྱོགས་བཅུ་ཁྱབ། མཚུངས་མེད་བདེ་གཤེགས་བཀའ་དྲིན་ཅན། མཁས་པ་ཆེན་པོ་དེ་ལ་འདུད། །བདག་དགོན་པ་ཅིག་ཏུ་འདུག་ཙམ་ན། །དེ་འདྲའི་བུ་མོ་ཡ་མཚན་ཅན། མཉེན་ལྕུག་འཁྲིལ་བའི་སྐུ་ལུས་ལ། །ན་བཟའ་ཤེལ་དར་ཧ་ལོ་རིས། དར་ཟབ་གཉིས་ཀྱི་ཆ་ག་ཅན། །འོད་ཆགས་གསེར་གྱི་ཐེག་ལེས་སྤྲས། །གོང་བ་ཐོ་ཏི་རྒྱ་མཚོ་སྤྲིན། །མཛེས་སྡུག་འཇམ་མཉན་འཁྲིལ་པ་གྱོན། །སྐ་རག་གསེར་ལ་སྐ་ནན་གཡུ། །བཻ་ཌཱུར་མུ་ཏིག་ཙར་ཙར་ཅན། །ཆབ་མ་དངུལ་ལ་ཆབ་ལྕེ་དུང༌། །དངུལ་དཀར་མེ་ལོང་སྐ་གསེབ་བཅུག །རིན་ཆེན་མཛེས་པའི་གོས་ལ། །སྒྲོག་ཟུང་སེར་པོ་གསེར་ལ་བྱས། །སྒྲོག་རྟེན་སྨུག་པོ་མཆོང་ལ་བྱས། །ཕྱི་ནང་ལྡེམ་གྱོན་འོད་དང་ལྡན། །ཆག་ལྷམ་ཟ་འོག་པད་ཀ་རིས། །སྐྱིད་འཐི་དམར་པོའི་བྷམ་མཐིལ་ཅན། །ལྷམ་སྒྲོག་ནན་ཏན་ཤེལ་ལ་བྱས། །ཨ་ལོང་མུ་མན་ཆབ་མ་མིག །མཐོན་ནག་པོའི་དབུ་སྐྲ་ལ། །གསེར་གྱི་མེ་ཏོག་སེར་པོས་སྤྲས། །མཚོ་རོ་གཡུ་ཡི་ཟུར་ཕུད་ཅན། རིན་ཆེན་སྣ་ཚོགས་རྒྱན་དང་ལྡན། །དུང་སྒོང་དཀར་པོའི་དོ་ཤལ་ཅན། །བྱུ་རུ་དམར་པོའི་ཕྲ་ར་དགོས། །རྣ་ལོང་ཨ་ལོང་གསེར་དང་གཡུ། །མགུལ་དོ་གཟི་དང་སྤུག་ལ་བྱས། །དངུལ་དཀར་ཞུན་མའི་དོར་གདུབ་ལ། །རྭ་ག་དམར་པོའི་ཕྲ་ར་ཅན། །ར་གན་མཛེས་པའི་གདུ་བུ་ལ། །ཀེ་ཀེ་རུ་ཡི་སྤར་ཁེབ་བྱས། །སྨིན་མ་ནག་ཕྲན་བར་མ་ཆད། །སྣ་རྒྱུད་དྲང་ཞིང་སྒྲོ་རྩེ་དམར། །དུང་སོ་མཚམས་མེད་ཤིན་ཏུ་དཀར། །རྫི་མ་མ་འདྲེས་བ་ཡི་འདྲ། །དཀར་ལ་དམར་བའི་མདངས་ཆགས་པ། །ལི་ཁྲི་མཚལ་གྱི་ཐིག་ལེ་བྱས། །བཞིན་མཛེས་མདངས་ཆགས་འོད་ཀྱང་ཆགས། །སྐེད་སྐབས་ཕྲ་ཞིང་ལུས་པོ་རན། །སྦ་གླིང་དཀར་པོ་འབུད་པའི་སྒྲས། །རང་དབང་མེད་པར་སེམས་ཡིད་འཕྱོ། །སྟབ་སྡུག་མཛེས་པའི་ཡིད་འཕྲོག་མ། ཁོ་བོའི་མདུན་དུ་བྱུང་ནས་འདུག །དེ་ལ་བདག་གིས་འདི་སྐད་དྲིས། །མཛེས་སྡུག་ལྷ་མོའི་ཆ་བྱད་ཅན། །སྔོན་ཆད་ཁྱོད་འདྲ་མཐོང་མ་མྱོང༌། །བཀའ་མཆིད་མ་ཡོ་དྲང་དུ་སྨྲོས། །ཁྱོད་དང་པོ་སྐྱེས་པའི་ཡུལ་དེ་གང༌། །འགྲོ་ས་འདུག་གནས་ཇི་ལྟ་བུ། །རིགས་སམ་མཚན་ཉིད་ཇི་ལྟ་བུ། །སྤྲུལ་པ་ཡིན་ནམ་རང་རྒྱུད་པ། །བུ་མོ་དེ་ཡིས་འདི་སྐད་ཟེར། །ཀྱེ་ཧོ་གསོན་དང་རིགས་ཀྱི་བུ། །ང་སྐྱེས་པ་ཐོག་མ་མེད་ནས་སྐྱེ། །ཡུལ་ནི་ངེས་མེད་འཇིག་རྟེན་ཁམས། །འགྲོ་བ་ཐོགས་པ་མེད་པར་འགྲོ། །འདུག་གནས་འགྲོ་དྲུག་ཀུན་གྱི་སེམས། །རིགས་ནི་མཐོ་དམན་མེད་པ་ཡིན། །མཚན་ཉིད་ཁྱེད་རང་རང་ལ་དྲིས། །ཅིར་ཡང་བྱུང་བས་སྤྲུལ་པ་ཡིན། །བག་ཆགས་བརྒྱུད་པས་རང་རྒྱུད་ཡིན།

འཁོར་འདས་གཉིས་ཀྱི་འཕྲིན་པ་ཡིན། །ལེགས་སོ་མཛེས་སྡུག་ཡིད་འཕྲོག་མ། །བན་སྤྲང་བདག་ལ་སྙན་གསོན་དང༌། །ཁྱེད་མཛེས་བཙུན་ཆས་བཟང་འཛོམ་པ་དེ། །རིགས་ལྡན་མ་ཅིག་ཡིན་པར་ངེས། །སྔོན་ཆད་འདྲིས་པ་སུ་དང་འདྲིས། །མཛད་སྤྱོད་འབྱོར་པ་ཅི་དང་ལྡན། །ཁྱེད་ལ་རང་དབང་ཅི་ཙམ་ཡོད། །སྐུ་ཚེ་རིང་ཐུང་ཅི་ཙམ་གནས། །ཀྱེ་ཧོ་གསོན་དང་རྣལ་འབྱོར་པ། །དུས་གསུམ་སངས་རྒྱས་མན་ཆད་ནས། །རྡོ་རྗེ་དམྱལ་བ་ཡན་ཆད་ཀྱི། །འཁོར་འདས་གཉིས་དང་སྔ་ནས་འདྲིས། །བཟང་ངན་བདེན་རྫུན་མཐོ་དམན་མེད། །ཐམས་ཅད་མ་ལུས་ང་ཡིས་བྱེད། ལ་ལ་ཐར་པའི་ཡུལ་དུ་བསྐྱལ། །ལ་ལ་འབྱུང་བའི་ལམ་ཡང་བསྟན། །ལ་ལ་མཐོ་རིས་གནས་སུ་བསྐྱལ། །ལ་ལ་ངན་སོང་གནས་སུ་ཁྲིད། །ལ་ལ་མཐོན་པོ་དམའ་མོར་གཏོང༌། །ལ་ལ་དམའ་མོ་མཐོན་པོར་གཏོང༌། །ལ་ལ་ཕྱུག་པོ་དབུལ་པོར་གཏོང༌། །ལ་ལ་དབུལ་པོ་ཕྱུག་པོར་བཏང༌། །འཁོར་འདས་ལོངས་སྤྱོད་ཇི་སྙེད་པ། །བུ་མོ་ང་ཡི་འབྱོར་པ་ཡིན། །དག་དང་མ་དག་འཇིག་རྟེན་ན། །བུ་མོ་ང་བས་དབང་ཆེ་མེད། །འདས་དང་མ་བྱོན་ད་ལྟར་གྱི། །སངས་རྒྱས་བྱང་ཆུབ་སེམས་དཔའ་དང༌། །རང་རྒྱལ་དགྲ་བཅོམ་ཇི་སྙེད་པ། །ས་ལམ་མ་ལུས་ཉེར་བགྲོད་ནས། །འབྲས་བུའི་མཆོག་རྣམས་ཐོབ་པ་ཡང༌། །ང་ཡིས་དབང་གིས་ཐོབ་པ་ཡིན། །ལྷ་དང་ལྷ་མིན་ཐམས་ཅད་ཀྱི། །བདེ་དང་སྡུག་བསྔལ་ཇི་སྙེད་པ། །བུ་མོ་ང་ཡི་དབང་གིས་བྱུང༌། །ཕུང་འཚེ་གཉིས་ཀ་ང་ཡིས་བྱས། །གླ་པ་ཀུན་གྱི་སྙིང་ལ་ཞུགས། །ཉིན་མཚན་མེད་པའི་སྡུག་བསྔལ་གྱིས། །དཔུང་ཤེད་མི་ལ་ཕུལ་པའི་རིན། །ཟད་ནས་སྟོང་པར་འགྲོ་བར་བྱས། །མགྲོན་པོ་ཀུན་གྱི་སྙིང་དུ་ཞུགས། །སྡིག་སྡུག་མང་པོའི་བསགས་པའི་ནོར། །དོན་མེད་ང་ཡིས་དབང་བྱས་ནས། །ཟད་ནས་སྤྲང་དུ་འགྲོ་བར་བྱས། །དཔེར་ན་ནོར་མེད་སྤྲང་པོ་ཅིག །ནུབ་གཅིག་གཉིད་པའི་རྨི་ལམ་ན། །ནོར་མང་རྙེད་ནས་དགའ་གྱུར་ཀྱང༌། །སད་ནས་སྟོང་པ་དེ་བཞིན་ཏེ། །འཕྱོར་པོ་ཀུན་གྱི་སྙིང་ལ་ཞུགས། །ལ་ལ་རིན་ཆེན་སྤྱན་དང་བྲལ། །ལ་ལ་འཕངས་པའི་སྲོག་དང་ཕྲལ། །ལ་ལ་ནོར་ཤོར་གཅེར་བུར་བཏང༌། །འཕྱོར་མ་ཀུན་གྱི་སྙིང་ལ་ཞུགས། །རྩིས་ངན་ངན་པར་ལྷུང་བར་བྱས། །འབྲིང་པོ་ཁྱི་དང་འཐབ་ཏུ་བཅུག

།རྩིས་མེད་རྔན་གྱི་ཚེ་སྲོག་བཀུམ། སྔགས་པ་ཀུན་གྱི་སྙིང་ལ་ཞུགས། །དམ་ཚིག་ས་ཡ་འབུམ་སྡེ་དེ། །མཛེས་མ་ང་ཡི་དབང་དུ་སོང༌། །ཐུན་བཞིའི་སྒྲུབ་པ་བཤོལ་བར་བྱས། །མི་ཆེན་ཀུན་གྱི་སྙིང་དུ་ཞུགས། །བཟང་འདོད་བསམ་པ་གཉན་པོ་དེ། མཛེས་མ་ང་ཡི་དབང་དུ་སོང༌། །རྒྱལ་པོ་ཁྲི་ལས་ལྷུང་བར་བྱས། །རབ་བྱུང་ཀུན་གྱི་སྙིང་དུ་ཞུགས། །ལྷག་པའི་ཚུལ་ཁྲིམས་དྲི་མེད་དེ། །མཛེས་མ་ང་ཡི་དབང་དུ་སོང༌། །འདི་ཕྱི་གཉིས་ཀ་མེད་པར་བྱས། །བླ་མ་ཀུན་གྱི་སྙིང་ལ་ཞུགས། །རང་གཞན་གཉིས་ཀྱི་དོན་ཆེན་དེ། །མཛེས་མ་ང་ཡི་དབང་དུ་སོང༌། །སོ་སོ་སྐྱེ་བོ་སྨོད་པར་བྱ། །སྒོམ་ཆེན་ཀུན་གྱི་སྙིང་ལ་ཞུགས། །ཞི་གནས་ལྷག་མཐོང་ཟུང་འབྲེལ་དེ། །མཛེས་མ་ང་ཡི་དབང་དུ་སོང༌། །ཐ་མལ་གྲོང་པས་བཞད་གད་བྱ། །རྣལ་འབྱོར་ཀུན་གྱི་སྙིང་དུ་ཞུགས། །ཆགས་མེད་རིན་ཆེན་ནོར་མཆོག་དེ། །མཛེས་མ་ང་ཡི་དབང་དུ་སོང༌། །ཐེར་ཟུག་སྲེད་བུས་བཅིངས་ནས་བཞག །དགེ་བཤེས་ཀུན་གྱི་སྙིང་དུ་ཞུགས། ཐོས་བསམ་སྒོམ་གསུམ་ཤེས་རབ་དེ། །མཛེས་མ་ང་ཡི་དབང་དུ་སོང༌། །སེང་གེ་ཁྲི་ལས་ལྷུང་བར་བྱས། །ནམ་མཁའ་མཐའ་མ་གང་ཡིན་དང༌། །འཁོར་བའི་རྒྱ་མཚོ་ཅི་གནས་པར། །མཛེས་མ་ང་ཡི་ཚེ་ཡི་ཚད། །དེ་སྲིད་བར་དུ་གནས་པ་ཡིན། །ཁྱེད་ཀྱི་བསམ་པའི་རང་ཟུགས་དེ། །མཛེས་མ་ང་ཡི་དབྱེར་མི་ཕྱེད། །བདེན་ནམ་མི་བདེན་རང་ལ་དྲིས། །བདེན་པར་གོ་ན་དོན་ཆེན་འགྲུབ། །ལེགས་སོ་མཛེས་སྡུག་ཡིད་འཕྲོག་མ། །དགེ་དང་མི་དགེའི་མཚན་ཉིད་གང༌། །སེམས་ཀྱི་མཚན་ཉིད་ཇི་ལྟ་ལགས། །བདུད་རིགས་གང་གི་ཡུལ་ལ་འཇུག །ཀྱེ་ཧོ་གསོན་དང་རྣལ་འབྱོར་པ། །ཕན་སེམས་གཞན་དོན་སྙིང་རྗེ་ཡི། །མི་དགེ་སྤྱོད་པ་ལྟར་སྣང་མང༌། །དགེ་བའི་རྩ་བ་རྩིར་གྱི་ཟུངས། །ཀུན་སློང་རིག་པའི་སེམས་ཀྱིས་སུ། །གཡོ་སྒྱུ་འདོད་པའི་ལས་དབང་གིས། །དགེ་བ་སྤྱོད་པ་ལྟར་སྣང་ཡང༌། །དེ་ནི་མི་དགེར་ཤེས་པར་བྱ། །སེམས་ཀྱི་མཚན་ཉིད་ནམ་མཁའ་འདྲ། །ནམ་མཁའི་མཚན་ཉིད་ང་ལ་དྲིས། །ང་ཡི་རང་བཞིན་ཤེས་པ་ན། །བཅིངས་པའི་དྲ་བ་རང་སར་གྲོལ། །བཤེས་གཉེན་མཁས་དང་མི་ལྡན་ཞིང༌། །ཤེས་རབ་རྣམ་གསུམ་མཚོན་ཆ་དེ། །རང་ལ་རང་དབང་མ་ཐོབ་ན། །བདུད་རྣམས་དེ་ཡི་ཡུལ་ལ་འཇུག

།ཀྱེ་ཧོ་གསོན་དང་རྣལ་འབྱོར་པ། །ཉོན་མོངས་བདུད་ཀྱི་དམག་དཔུང་དེ། ཁྱོད་ཀྱིས་བཟློག་ན་ཇི་ལྟར་ཟློག །མགུལ་གྱི་བུམ་པར་གླུ་རུ་གསུངས། །ལེགས་སོ་མཛེས་སྡུག་ཡིད་འཕྲོག་མ། །རྣམ་པར་ཤེས་པའི་སྒྱུ་འཕྲུལ་དེ། །དོན་མེད་ཡུལ་དུ་སྟོང་སྐོར་བྱེད། །ཁྱོད་དྲན་པ་རྩེ་གཅིག་ཏུར་རེ་སྟོན། །ཐོས་པའི་ཤེས་རབ་རལ་གྲི་དེས། །སྒྲོ་འདོགས་ཡིད་གཉིས་ཐག་ཕྱི་ནང༌། །མེད་པར་རྦད་དེ་བཅད། ཐ་དད་ཀྱི་བདུད་ལ་ཉམ་མི་ང༌། །བསམ་པའི་ཤེས་རབ་བཤན་བུ་དེས། །ཡིན་མིན་སྲེད་བུ་གསུམ་བསྒྲིལ་དེ། །ངེས་ཤེད་ངང་དུ་རྦད་ཀྱིས་བཅད། །ཐེ་ཚོམ་བདུད་ལ་ཉམ་མི་ང༌། །སྒོམ་པའི་ཤེས་རབ་མདའ་མོ་ཆེས། དམིགས་པའི་ཕུབ་མོ་གསུམ་རིམ་དེ། །འོད་གསལ་རྒྱུན་གྱིས་ཏལ་གྱི་ཕུག །མཚན་མའི་བདུད་ལ་ཉམས་མི་ང༌། །རང་ལུས་ལྷ་སྐུའི་རང་བཞིན་ལ། །ཐུན་བཞིའི་རྣལ་འབྱོར་གསལ་བཏབ་ཅིང༌། །འཇའ་ཚོན་ལྟ་བུར་རྟོགས་པ་ལ། །ཕུང་པོའི་བདུད་ལ་ཉམས་མི་ང༌། །སེམས་ཉིད་རིག་པ་འོད་གསལ་འདི། །རྒྱུན་ཆད་མེད་པའི་རང་བཞིན་ལ། །དངོས་པོ་མེད་པར་འདུག་པ་ལ། །འཆི་བདག་གི་བདུད་ལ་ཉམ་མི་ང༌། །སེམས་ཉིད་ནམ་མཁའ་དངས་པ་ལ། རྣམ་རྟོག་སྤྲིན་ལྟར་ངང་དུ་ཞི། །ཐམས་ཅད་གྲོགས་སུ་གྱུར་པ་ལ། །ཉོན་མོངས་བདུད་ལ་ཉམ་མི་ང༌། །བཟང་ངན་བདེ་སྡུག་ཐམས་ཅད་ཀུན། །ཆོས་ཉིད་ངང་དུ་དབྱེར་མེད་ཅིང༌། །རོ་སྙོམས་བྱེད་པའི་རྣལ་འབྱོར་ལ། །ལྷ་ཡི་བདུད་ཀྱི་ཉམ་མི་ང༌། །འཁོར་བ་མྱང་ངན་འདས་པ་ཀུན། །ཐམས་ཅད་སེམས་ཉིད་རིག་པར་བཅས། །སེམས་ལ་རང་དབང་ཐོབ་པ་ལ། །བདུད་རིགས་ཐམས་ཅད་སྡུག་པར་མཆིས། །འདི་མཁས་པ་ཆེན་པོས་གསུང་སྒྲོས་ཡིན། །རྣལ་འབྱོར་བདག་གི་ཉམས་རྟོགས་ཡིན། །མཛེས་མ་ཁྱེད་ལ་བཟླས་པ་ཡིན། །རིན་ཆེན་སེམས་ཀྱི་ཡོན་ཏན་ཡིན། །ཀྱེ་ཧོ་གསོན་དང་རྣལ་འབྱོར་པ། །ངོ་མཚར་རྨད་ཀྱི་གླུ་བླངས་པས། །རྣམ་པར་ཤེས་པའི་སྐྱོ་ངལ་སྤངས། །ང་ཡི་རང་བཞིན་ཁྱེད་ཤེས་ཟིན། །གཉེན་འདུན་བདུད་ཀྱི་ཇག་པ་ཡིན།

དགྲ་སྡང་བྱམས་པའི་སག་དར་ཡིན། །ཆུང་མ་ཐར་མེ་རྩ་བ་ཡིན། །སྲས་བུ་འཁོར་བའི་གཏིང་རྡོ་ཡིན། །བསོད་ནམས་བདུད་ཀྱི་ཕྱེ་གཏོར་ཡིན། །མངའ་རིས་གཤིན་རྗེའི་འཇིགས་པ་ཡིན། །ཟས་ནོར་དུག་གི་སྡོང་པོ་ཡིན། །ང་ཡི་རང་བཞིན་མ་བརྗེད་མཛོད། །ལེགས་སོ་མཛེས་སྡུག་ཡིད་འཕྲོག་མ། །འཁོར་བ་སྤོང་ན་ཇི་ལྟར་སྤངས། །མྱ་ངན་འདས་པ་ཇི་ལྟར་བསྒྲུབ། །རང་གཞན་དོན་གཉིས་ཇི་ལྟར་བྱ། །ཀྱེ་ཧོ་གསོན་དང་རྣལ་འབྱོར་པ། །འཁོར་བའི་རང་བཞིན་མྱ་ངན་འདས། །དེ་ཉིད་རྟོགས་ན་ཐར་པ་འཐོབ། །གཉིས་མེད་དོན་འདི་གོ་ལགས་སམ། །བྱམས་པ་སྙིང་རྗེའི་རང་བཞིན་གྱིས། །རྟག་ཏུ་བྱང་ཆུབ་སེམས་བསྒོམ་ཞིང༌། །གཞན་དོན་གཙོ་བོར་བྱས་པ་ན། །རང་དོན་ཤུགས་ལས་འབྱུང་སྟེ་མཆི། །ཀྱེ་ཧོ་གསོན་དང་རྣལ་འབྱོར་པ། །ལར་འཁྲུལ་པའི་རྩ་བ་མ་ཆོད་ན། །བྱས་པ་ཐམས་ཅད་དོན་མེད་ཡིན། །དེ་བས་འཁྲུལ་པ་རྩད་ནས་ཆོད། །ཀྱེ་ཧོ་གསོན་དང་རྣལ་འབྱོར་པ། །ཁྱོད་ཀྱི་བརྒྱུད་པ་ཅི་ལྟ་བུ། །དྲིན་ཅན་བླ་མ་ཇི་སྐད་བྱ། །གདམས་པའི་གཙོ་བོ་གང་ལ་བྱེད། །ཀྱེ་ཧོ་གསོན་དང་རྣལ་འབྱོར་པ། །ལྟ་སྒོམ་སྤྱོད་པ་འབྲས་བུ་བཞི། །ཁྱོད་ཀྱི་གསན་ན་ཇི་ལྟར་རྟོགས། །མཛེས་མ་ང་ལ་དྲང་དུ་སྨྲོས། །ལེགས་སོ་མཛེས་སྡུག་ཡིད་འཕྲོག་མ། །ང་ཡི་བརྒྱུད་པའི་བླ་མ་རྣམས། །ལ་ལར་བཤད་པའི་བརྒྱུད་པར་ཞུས། །སྒྲོ་འདོགས་ཆོད་པ་དེ་ལྟར་ལགས། །ལ་ལར་ཚིག་གི་བརྒྱུད་པར་ཞུས། །སྡེབ་སྦྱོར་མཁས་པ་དེ་ལྟར་ལགས། །ལ་ལ་གདམས་ངག་གི་བརྒྱུད་པར་ཞུས། །ཉམས་ལེན་མཁས་པ་དེ་ལྟར་ལགས། །ལ་ལ་བྱིན་རླབས་ཀྱི་བརྒྱུད་པར་ཞུས། །བར་ཆད་སེལ་བ་དེ་ལྟར་ལགས། །ལ་ལ་སེམས་བསྐྱེད་ཀྱི་བརྒྱུད་པར་ཞུས། །གཞན་དོན་བྱེད་པ་དེ་ལྟར་ལགས། །ལ་ལ་ཉམས་ཀྱི་བརྒྱུད་པར་ཞུས། །གོལ་ས་མེད་པ་དེ་ལྟར་ལགས། །ལ་ལ་རྟོགས་པའི་བརྒྱུད་པར་ཞུས། །གཉིས་འཛིན་མེད་པ་དེ་ལྟར་ལགས། །ཡོན་ཏན་རྒྱུད་ལ་སྐྱེས་པའི་ཕྱིར། །དྲིན་ཆེན་གྱི་བླ་མ་དེ་ཀུན་ཡིན། །གདམས་ངག་དེ་རྒྱུ་འབྲས་མངོན་གྱུར་ཡིན། །ལམ་ནོར་ས་མེད་པ་དེ་ལྟར་ཡིན། །ལྟ་བ་ཕྱོགས་འཛིན་མེད་པ་ཡིན། །སྒོམ་པ་བསམ་གཏན་ཡེང་མེད་ཡིན། །སྤྱོད་པ་བཅོས་མ་མེད་པ་ཡིན། །འབྲས་བུ་འཁོར་འདས་ལྷུན་གྲུབ་ཡིན། །མི་ང་ཡི་གནས་ལུགས་དེ་ལྟར་རྟོགས། །མཛེས་མ་ཁྱོད་ལ་བཤད་པ་ཡིན། །དེ་བས་གདམས་ངག་ཡོད་པ་ཡིན། །རྣལ་འབྱོར་བདག་ལ་གསུང་བར་ཞུ། །ཞེས་གསུང་པས་ཀྱེ་ཧོ་གསོན་དང་རྣལ་འབྱོར་པ། །ལར་ནི་དྲི་རྟོག་བྱེད་པ་ལེགས། །དེང་སང་ལྔ་བརྒྱའི་སྙིགས་མ་ལ། །སེམས་ཅན་ལོག་པའི་དབང་སོང་བས། །བདེན་པར་གསུངས་པའི་སངས་རྒྱས་པས། །རྫུན་ལ་བརྟེན་པའི་མུ་སྟེགས་འདོད། །བདེ་ལེགས་འབྱུང་བའི་དམ་ཆོས་བས། །སྡུག་བསྔལ་འབྱུང་བའི་བོན་པོ་འདོད། །བསྟན་པ་འཛིན་པའི་དགེ་འདུན་བས། །བསྟན་པ་བསྣུབ་པའི་རྟགས་འཛིན་འདོད། །ཆོས་པ་འདོད་པའི་དུག་ལ་སྤྱོད། །སྒོམ་ཆེན་འདུ་འཛི་གཡེང་བ་བསྒྲུབས། །སྟོན་པ་ཚིག་དང་དོན་དུ་འཛོལ། །གཞན་དོན་རང་ཆེ་ཞེ་ཕུག་བཞག

།བཙུན་པས་ཚུལ་ཁྲིམས་དམག་དཔོན་བྱེད། །སྔགས་པ་དམ་མེད་ནང་འགྲས་བྱེད། །རྣལ་འབྱོར་རྫུན་གྱི་ལྟོ་རྒྱབ་འཚོལ། །གསང་སྔགས་ཟབ་མོ་བོན་དུ་གྱེར། །གྲུབ་ཐོབ་མགོ་སྐོར་ཟས་ནོར་འཚོལ། །བླ་མ་ཆོས་བརྒྱད་རྟ་ཁས་ཁྱེར། །ཚོགས་གསོག་ཁ་ལེན་རླུང་གི་ཁྱེར། །ཡོན་ཏན་རིན་ཆེན་འོད་དུ་ནུབ། །གསེར་མདོག་ཅན་གྱི་བསྟན་པ་ལ། །ཚུལ་བཞིན་སྒྲུབ་པ་ཤིན་ཏུ་ཉུང༌། །ཨ་མྲའི་འབྲས་བུ་བརྟགས་དཀའ་ལྟར། །ཡོན་ཏན་གང་ལ་ཡོད་པ་དང༌། །སྐྱོན་རྣམས་གང་ལ་ཡོད་པ་རྣམས། །མངོན་དུ་བྱུང་ཡང་ཤེས་མི་མེད། །བརྒྱ་ལ་འགའ་ཞིག་སྒྲུབ་མོད་ཀྱང༌། །བླ་མ་མཁས་པས་མ་ཟིན་པའི། །ཤེས་རབ་གསུམ་དང་མི་ལྡན་པས། བྱམས་པ་ལམ་དུ་འགྲོ་བ་ཉུང༌། །དང་པོ་མཚན་མེད་ལྟ་བར་བཟུང༌། །བར་དུ་སྤྱོད་མེད་སྤྱོད་པར་བཟུང༌། །ཐ་མ་ཐོབ་མེད་འབྲས་བུར་བཟུང༌། །དེ་ལྟར་འཆིང་འགྱུར་གྲོལ་མི་འགྱུར། །མི་རྣམས་འདྲིས་ཤིང་ངན་དུས་འདིར། །སྤྲང་པོའི་ཚུལ་འཛིན་འདྲིས་མི་བྱ། །མི་རྣམས་ལོག་རྟོག་ཆེ་དུས་འདིར། །ཡོན་ཏན་གཞན་ལ་གསང་བར་བྱ། །མི་རྣམས་འགྲོགས་ཤིང་འཚེ་དུས་འདིར། །གཅིག་པུར་གྲོགས་མེད་ལྡུམ་བུར་བྱ། །མི་རྣམས་རང་བཞིན་ངན་དུས་འདིར། །རི་ཁྲོད་དགོན་པར་བསྡད་པར་བྱ། །མི་རྣམས་མུ་ཅོར་སྨྲ་དུས་འདིར། །རྣལ་འབྱོར་རང་དབང་ཐོབ་པར་བྱ། །ངག་འཆལ་མི་དགེའི་རྒྱུ་ཡིན་ཕྱིར། །སྨྲ་བ་ངག་རྣམས་བསྡམ་པར་བྱ། །ཡོད་པ་སྡུག་བསྔལ་ཡིན་པའི་ཕྱིར། །སྤྲང་ཟས་ཁམ་རེས་ཆོག་པར་བྱ། །བྱས་པ་མི་རྟག་ཆོས་ཡིན་ཕྱིར། །བྱར་མེད་རང་སར་བཞག་པར་བྱ། །ཡོན་ཏན་ཐམས་ཅད་འབྱུང་བའི་ཕྱིར། །བཤེས་གཉེན་དམ་པ་བསྟེན་པར་བྱ། །ཕྱི་མ་ནམ་ཡིན་ཆ་མེད་ཕྱིར། །དེ་རིང་ཉིད་ནས་བསྒྲུབ་པར་བྱ། །གཞན་དོན་ཀུན་མཁྱེན་རྒྱུ་ཡིན་ཕྱིར། །བྱང་ཆུབ་སེམས་མཆོག་བསྒོམ་པར་བྱ། །བསོད་ནམས་ཚོགས་གསོག་རྒྱུ་ཡིན་ཕྱིར། །ལུས་ངག་དགེ་སྦྱོར་རྟག་ཏུ་བྱ། །སངས་རྒྱས་གཞན་ནས་མེད་པའི་ཕྱིར། །རང་སེམས་ངོ་བོ་རྟོགས་པར་བྱ། །ཐམས་ཅད་མཚན་མའི་ཆོས་ཡིན་ཕྱིར། །ཕྱག་རྒྱ་ཆེན་པོ་བཞག་པར་བྱ། །གཞན་གྱིས་དྲིས་ཀྱང་ཁར་མ་འདོན། །དེ་ཙམ་ཤེས་པར་གྱུར་པ་ན། །ཁྱེད་རང་འདི་ལྟར་འདུག་པ་ཅིག

།ཞེས་ནི་ངེས་པར་ཟེར་བར་འགྱུར། །ལེགས་སོ་མཛེས་སྡུག་ཡིད་འཕྲོག་མ། །དེ་སྔ་གསུངས་པ་ཐམས་ཅད་དོ། །ཁོ་བོ་རང་གིས་ཤེས་པར་བྱ། །གདམས་ངག་ཡོད་ན་ད་རུང་གསུངས། །ཀྱེ་ཧོ་གསོན་དང་རྣལ་འབྱོར་པ། ཁྱོད་ཀྱིས་དེ་ལྟར་ཤེས་མོད་ཀྱང༌། །རྟག་ཏུ་སྡོད་ཆོས་བྱེད་པ་ལ། །མི་རྟག་ཤེས་པས་ཅི་ལ་ཕན། །འཁོར་བའི་སྡུག་བསྔལ་སྒྲུབ་པ་ལ། །རྒྱུ་འབྲས་ཤེས་པས་ཅི་ལ་ཕན། །གྲགས་ལ་ཆགས་ཤིང་ཞེན་པ་ན། གདུང་འབྲས་ཤེས་པས་ཅི་ལ་ཕན། །རྟག་ཏུ་སྡིག་པ་སྤྱོད་པ་ལ། །དགེ་བ་ཤེས་པས་ཅི་ལ་ཕན། །དགེ་བ་ཅུང་ཟད་མི་སྒྲུབ་པའི། །ལེགས་ཉེས་ཤེས་པས་ཅི་ལ་ཕན། །བཀའ་ལུང་དགོངས་པ་མི་ཁྲོལ་བའི། །ཆོས་རྒྱུད་ཤེས་པས་ཅི་ལ་ཕན། །ཆོས་ལ་བྱན་མོ་མི་ཆུད་ན། །ཆོས་མང་ཐོས་པས་ཅི་ལ་ཕན། །རང་གི་རྒྱུད་ལ་མ་ཕན་ན། །བཤད་པ་བྱས་པས་ཅི་ལ་ཕན། །ཚུལ་ཁྲིམས་སྣ་གཅིག་མི་སྲུང་བའི། །རབ་ཏུ་བྱུང་བས་ཅི་ལ་ཕན། །ཁྱད་པར་བཞི་དང་མི་ལྡན་པའི། །སྔགས་པ་ཡིན་པས་ཅི་ལ་ཕན། །ཡོན་ཏན་གོང་མ་མ་སྐྱེས་པའི། །རྣལ་འབྱོར་ཡིན་པས་ཅི་ལ་ཕན། །གཞན་དོན་བག་ཙམ་མི་བྱེད་པའི། །སེམས་བསྐྱེད་བྱས་པས་ཅི་ལ་ཕན། །ཚུལ་བཞིན་ཉམས་སུ་མི་ལེན་པའི། །དགོན་པ་བསྟེན་པས་ཅི་ལ་ཕན། །བསྟན་པའི་སྤྱི་རྒྱ་མི་འཚོ་བའི། །གནས་གཉིས་བྱས་པས་ཅི་ལ་ཕན། །དེ་ནས་ཉམས་སུ་མི་ལེན་པའི། །བྱ་བསམ་ཡོད་པའི་ཅི་ལ་ཕན། །དམ་ཚིག་ཚུལ་བཞིན་མི་བསྲུང་བའི། །དབང་བསྐུར་བྱས་པས་ཅི་ལ་ཕན། །སྣོད་མིན་རྣམས་ལ་གསང་བ་བསྒྲགས། །གཉེན་པར་ཤེས་པས་ཅི་ལ་ཕན། །བདག་གཞན་གང་ལའང་མི་ཤེས་པའི། །དཔེ་ཆ་མང་པས་ཅི་ལ་ཕན། །བསོད་ནམས་རྒྱ་ཆེན་མ་བསགས་པའི། །ནོར་མང་ཡོད་པས་ཅི་ལ་ཕན། །ཆགས་སྡང་གཉིས་ལ་གནས་པ་ཡི། །མཉམ་ཉིད་ཤེས་པ་ཅི་ལ་ཕན། །འདོད་ཆགས་དུག་ལ་སྤྱོད་པ་ཡི། །གཉེན་པོ་ཤེས་པས་ཅི་ལ་ཕན། རྟག་ཏུ་ཞེ་སྡང་རྒྱུད་སྦྱངས་པས། །བྱམས་པ་ཤེས་པས་ཅི་ལ་ཕན། །དགེ་སྡིག་ཁྱད་པར་མི་ཤེས་པའི། །ཤེས་རབ་ཆེ་བས་ཅི་ལ་ཕན། །ང་རྒྱལ་མིན་པ་མི་བསམ་པའི། །དམན་སྤྱོད་ཤེས་པས་ཅི་ལ་ཕན། །ཁ་གྲང་འབའ་ཞིག་གཙོར་བྱེད་པའི། །འདུ་བྱས་དགེ་བས་ཅི་ལ་ཕན། །རྟག་ཏུ་སྡིག་པ་འཕེལ་བ་ཡི། །གྲོགས་པོ་བསྟེན་པས་ཅི་ལ་ཕན། །སྡུག་བསྔལ་ཆེ་ཞིང་གྲོག་སྦུར་འཆི། །མཁར་ལས་བྱས་པས་ཅི་ལ་ཕན། །འཁྲི་བ་རྦད་ཀྱིས་མི་གཅོད་པའི། །སྐྱོ་བ་སྐྱེས་པས་ཅི་ལ་ཕན། །རང་ཉིད་ཉམས་སུ་མི་ལེན་པས། །གདམས་ངག་ཤེས་པས་ཅི་ལ་ཕན། །ཟས་ནོར་རང་གི་སྲོག་བས་འཕང༌། །འདོད་པ་སྤངས་པས་ཅི་ལ་ཕན། །གནས་ལུགས་གཏན་ལ་མི་ཕེབ་པའི། །ལྟ་བ་མཐོ་བས་ཅི་ལ་ཕན། །སེམས་ཉིད་ངོ་བོ་མི་ཤེས་པའི། །ཡུན་རིང་བསྒོམས་པས་ཅི་ལ་ཕན། །དགེ་སྦྱོར་གྲོགས་སུ་མི་འགྲོ་བའི། །སྤྱོད་པ་བྱས་པས་ཅི་ལ་ཕན། །ཟག་མེད་བདེ་བ་མི་འཐོབ་པའི། །འབྲས་བུ་ཐོབ་པས་ཅི་ལ་ཕན། །དཀོན་མཆོག་གསུམ་ལ་མི་བརྟེན་པའི། །དད་པ་ཆེ་བས་ཅི་ལ་ཕན། །རང་ལ་རང་ཡིད་མ་ཆེས་པའི། །གཞན་གྱིས་བསྟོད་པས་ཅི་ལ་ཕན། །རང་གི་ཅི་ངན་བྱེད་པ་ཡི། །བླ་མ་བཟང་བས་ཅི་ལ་ཕན། །སེམས་ཅན་གཞན་ལ་མནར་སེམས་པའི། །སྙིང་རྗེ་བསྒོམ་པས་ཅི་ལ་ཕན། །བདུད་བཞིའི་བར་ཆད་མི་སེལ་བའི། །བྱིན་རླབས་ཆེ་བས་ཅི་ལ་ཕན། །ཉོན་མོངས་གཡུལ་ངོ་མི་ཟློག་པའི། །དཔའ་བོ་ཡིན་པས་ཅི་ལ་ཕན། །འཁོར་བའི་གཡང་ས་མི་ཆོད་པའི། །ཡང་རྩལ་ཆེ་བས་ཅི་ལ་ཕན། །མ་རིག་མུན་པ་མི་སེལ་བའི། །རིག་པ་རྣོ་བས་ཅི་ལ་ཕན། །རང་སྐྱོན་སྣ་གཅིག་མི་རྟོགས་པའི། །མཛངས་པ་ཡིན་པས་ཅི་ལ་ཕན། །གཞན་སྐྱོན་འབའ་ཞིག་བརྗོད་པ་ཡི། །མཐུན་པ་འདོད་པས་ཅི་ལ་ཕན། །ཐ་མར་ཅིས་ཀྱང་འཆི་བ་ལ། །ད་ལྟ་ཆགས་པས་ཅི་ལ་ཕན། །རང་སེམས་སངས་རྒྱས་ཡིན་པ་ལ། །གཞན་དུ་བཙལ་བས་ཅི་ལ་ཕན། །ཆོས་རྣམས་སེམས་སུ་མ་ཤེས་ན། །གྲུབ་མཐའ་ཤེས་པས་ཅི་ལ་ཕན། །གོ་བར་གྱིས་ལ་རྒྱུད་ལ་སྦྱོར། །དེ་ལྟར་གོ་བར་མ་གྱུར་ཅིང༌། །རང་གི་རྒྱུད་ལ་མ་སྦྱང་ན། །བདེ་བ་རྙེད་པ་དཀའ་མོར་གདའ། །ལེགས་སོ་མཛེས་སྡུག་ཡིད་འཕྲོག་མ། །ཕྱི་བཟུང་བའི་ཡུལ་དུ་སྣང་བ་འདི། །ནང་འཛིན་པའི་སེམས་སུ་བློ་ཐག་ཆོད། །ཐ་དད་འདུག་ཀྱང་གང་དགར་ཐོགས། །སེམས་ཉིད་སྐྱེ་འགག་མེད་པར་རྟོགས། །ཐམས་ཅད་སྟོང་ཉིད་རང་བཞིན་ལ། །དྲན་པའི་རྣམ་རྟོག་འཕྲུལ་ཉིད་བྱུང་ཡང༌། །ནམ་མཁའི་སྤྲིན་བཞིན་གང་དགར་ཐོང༌། །སེམས་ཉིད་བདེ་བ་ཆེན་པོར་རྟོགས། །བདེ་ཆེན་ཟུང་འཇུག་སྤྱོད་པ་ལ། །རྟག་ཆད་མཚན་མ་ཅི་བྱུང་ཡང༌། །མཉམ་ཉིད་ཆེན་པོར་གང་དགར་ཐོང༌། །འཁོར་བ་མྱང་ངན་འདས་པ་རྣམས། །ཐ་མལ་ཤེས་པ་ངང་དུ་རྫོགས། །འབྲས་བུ་ཐོབ་དང་མ་ཐོབ་དག

།དབྱིངས་དག་པའི་ངང་དུ་གང་དགར་ཐོགས། །ལེགས་སོ་མཛེས་སྡུག་ཡིད་འཕྲོག་མ། །ཐུགས་མ་ཡེངས་ལྷན་ནེ་སྙན་གསོན་དང༌། །རྣལ་འབྱོར་བདག་གི་རིག་པ་ལ། །ཉམས་དང་རྟོགས་པ་འདི་ལྟར་ཤར། །སེམས་ཉིད་ནམ་མཁའ་དངས་པ་ལ། །གྲུབ་མཐའ་ས་ལམ་བྱེ་བྲག་རྣམས། །དབྱེར་མེད་རིག་པའི་ངང་དུ་རྫོགས། །སྤྲོས་དང་བྲལ་བའི་རྣལ་འབྱོར་ལགས། །སེམས་འཕོ་འགྱུར་མེད་པའི་རི་བོ་ལ། །གཞན་དོན་ལྷུན་གྲུབ་རྩི་ཤིང་རྒྱས། །བདེ་ཆེན་ལོ་གདབ་འབྲས་བུ་སྨིན། །རྩོལ་སྦྲུབ་བྲལ་བའི་རྣལ་འབྱོར་ལགས། །སེམས་མི་གཡོ་རྒྱ་མཚོ་ཆེན་པོ་ལ། །གཞན་དོན་ཡིད་བཞིན་ནོར་བུ་གང༌། །ཅི་འདོད་དགོས་དགུ་ཐམས་ཅད་འབྱུང༌། །འབྱོར་པར་ལྡན་པའི་རྣལ་འབྱོར་ལགས། །སེམས་ཆུ་བོ་རྒྱུན་གྱི་རྣལ་འབྱོར་ལ། །ཐེག་ཆེན་གསུང་མཆོག་རྒྱུན་སྒྲ་ཡིས། །རྟག་ཆད་ཐེ་ཚོམ་གཅོད་པར་བྱེད། །བར་ཆད་མེད་པའི་རྣལ་འབྱོར་ལགས། །སེམས་འོད་གསལ་ཉི་ཟླ་རྒྱས་པ་ལགས། །གཞན་དོན་ཐུགས་རྗེའི་འོད་ཟེར་འཕྲོ། །གདུལ་བྱ་མ་རིག་མུན་པ་སེལ། །འོད་གསལ་ཆེན་པོའི་རྣལ་འབྱོར་ལགས། །སེམས་འོད་གསེར་གྱི་སྒྲོམ་བུ་ལ། །ཡིད་ཆེས་མངོན་གྱུར་ཞུན་དང་ལྡན། །ཡོན་ཏན་འབྱུང་གནས་རྒྱན་དུ་ཆེ། །གང་དང་འབྱོར་པའི་རྣལ་འབྱོར་ལགས། །སེམས་གདོད་ནས་རང་བྱུང་རྫོགས་སངས་རྒྱས། སེམས་དགོས་འདོད་རྩོལ་སྒྲུབ་མཐའ་ལས་འདས། །འགྱུར་མེད་དུས་གསུམ་མཉམ་ཉིད་གནས། །ལྷུན་གྱིས་གྲུབ་པའི་རྣལ་འབྱོར་ལགས། །ཚིག་ཚོགས་མང་པོའི་དགོས་པ་མེད། །ད་ནི་དོན་ལ་དྲིལ་ལ་ཐོང༌། །དགེ་བ་དག་ནི་སྡིག་པའི་ཆོས། །བསམ་པ་བཟང་ངན་ཁྱད་པར་ཡིན། །བཀའ་དང་བསྟན་བཅོས་གདམས་ངག་དང༌། །ཆོས་ཀྱི་རྣམ་གྲངས་ཇི་སྙེད་པ། །མིང་གི་རྣམ་གྲངས་སོ་སོ་ཡང༌། །སེམས་ལ་རྟོགས་པར་གསུངས་པ་ཅིག །དཔེར་ན་ཤིང་རིགས་ཐ་དད་ཀྱང༌། །གྲིབ་མ་གཅིག་པ་དེ་བཞིན་ནོ། །དེ་ལ་གང་ཟག་ལོག་སྲེད་ཅན། །བཟང་ངན་འདོད་ན་འཁྲུལ་པའི་ལམ། །འཁོར་བའི་སྐྱོན་རྣམས་ཐམས་ཅད་དང༌། །མྱ་ངན་འདས་པའི་ཡོན་ཏན་རྣམས། །རང་རིག་སེམས་ཀྱི་ངང་དུ་རྫོགས། །དེ་བས་ལྷག་པ་མེད་དོ་སྙམ། །རྗེ་བཙུན་མི་ལ་རས་པ་དང་བུ་མོ་ཡིད་འཕྲོག་མ་གཉིས་ཀྱི་ཞུས་ལེན་མགུར་དུ་གསུངས་པའི་སྐོར་རོ། །

༈ དེ་ནས་བཅུ་གསུམ་པ་ཡེ་ཤེས་སྒྲོན་མེ་བལྟམས་པའི་ཡོན་ཏན་ནི། ཤེལ་སྟོད་ལྷ་མི་མགུལ། མེ་ཤེལ་བྲག་གི་རྐེད་ཕ་བོང་རྟ་སྒ་ཅན་གྱི་སྟེང་དུ་རྗེ་བཙུན་དཔོན་སློབ་བཞུགས་པ་ལ། རས་ཆུང་པ་ལ་ལྟ་བ་ཅི་འདུག་ལྟ་བའི་དོན་དུ་བསླུ་བ་བཅུ་གཉིས་ཀྱི་མགུར་འདི་གསུངས་སོ། །འཇིག་རྟེན་ཆོས་ཀྱིས་བསླུ་བསླུ་འདྲ། །ད་ཡང་དོན་ལ་ཉེར་ལེན་ན། །ཟང་ཟིང་གཡེང་བས་བསླུ་བསླུ་འདྲ། །ད་ནི་གཉིས་མེད་ཉམས་སུ་ལོང༌། །འཁོར་དང་གཡོག་གིས་བསླུ་བསླུ་འདྲ། །ད་ནི་གཅིག་པུར་རི་ཁྲོད་འགྲིམ། །ནོར་དང་ཟས་ཀྱིས་བསླུ་བསླུ་འདྲ། །ད་ནི་ཡོད་ཚད་ཆོས་ལ་ཐོང༌། །ཕྱི་སྣང་བའི་ཡུལ་གྱི་བསླུ་བསླུ་འདྲ། །ད་ནི་ནང་གི་སེམས་ལ་ལྟོས། །རྣལ་འབྱོར་རྟོག་པས་བསླུ་བསླུ་འདྲ། །ད་ནི་ཡེ་ཤེས་རྗེས་སུ་འབྲངས། །ཆོས་དྲང་བའི་དོན་གྱིས་བསླུ་བསླུ་འདྲ། །ད་ནི་ངེས་དོན་གཏན་ལ་ཕོབ། །ཡིག་ནག་དཔེ་ཆས་བསླུ་བསླུ་འདྲ། །ད་ནི་སྙན་བརྒྱུད་གདམས་ངག་སྒོམས། །ཐ་སྙད་བཤད་པས་བསླུ་བསླུ་འདྲ། །ད་ནི་མ་བཅོས་ལྷུག་པར་ཞོག །སྐྱེ་འཆི་གཉིས་ཀྱི་བསླུས་བསླུས་འདྲ། །ད་ནི་སྐྱེ་མེད་དོན་ལ་ལྟོས། །ཐ་མལ་ཤེས་པས་བསླུ་བསླུ་འདྲ། །ད་ནི་རིག་པའི་རྩལ་སྦྱངས་གྱིས། །སེམས་འཛིན་སྤྲོས་པས་བསླུ་བསླུ་འདྲ། །ད་ནི་གནས་ལུགས་སྟེང་དུ་ཞོག །ཞེས་གསུངས་པས་རས་ཆུང་པས་བླ་མ་ལ་བསླུ་བ་མེད། ང་ལ་དགོངས་ཟིན་བསམ་ནས་ལྟ་སྒོམ་གནད་དུ་དྲིལ་བའི་མགུར་འདི་ཕུལ་ལོ། །ཕ་བླ་མ་དམ་པ་སྙན་གསོན་དང༌། །བདག་རྨོངས་པའི་བློ་འདི་ཡི་རེ་མུག །ཐུགས་རྗེའི་ཞགས་པས་བཟུང་དུ་གསོལ། །རྟག་ཆད་གཉིས་ཀྱི་སོ་མཚམས་སུ། །མཐའ་བྲལ་ལྟ་བ་སྟོང་སྟེ་ཐལ། །གནས་ལུགས་གཏན་ལ་མ་ཕེབས་སོ། །བྱིང་རྒོད་གཉིས་ཀྱི་སོ་མཚམས་ན། །བདེ་གསལ་སྒོམ་པ་སྟོར་ཏེ་ཐལ། །ཞེན་པ་ལོག་ཏུ་མ་འདོད་དོ། །བླང་དོར་གཉིས་ཀྱི་སོ་མཚམས་ན། །རང་ཤུགས་སྤྱོད་པ་སྟོར་ཏེ་ཐལ། འཁྲུལ་པ་འཇིག་ཏུ་མ་འདོད་དོ། །ཟོལ་ཟོག་གཉིས་ཀྱི་སོ་མཚམས་ན། །རྣམ་དག་དམ་ཚིག་སྟོར་ཏེ་ཐལ། །གཡོ་རྒྱུ་ཆམ་ལ་མ་ཕེབས་སོ། །འཁོར་འདས་གཉིས་ཀྱི་སོ་མཚམས་ན། །རང་སེམས་སངས་རྒྱས་སྟོར་ཏེ་ཐལ། །ཆོས་སྐུ་རྟོགས་སུ་མ་འདོད་དོ། །རེ་དོགས་གཉིས་ཀྱི་སོ་མཚམས་ན། །འབྲས་བུ་སྐུ་བཞི་སྟོར་ཏེ་ཐལ། །རང་ངོ་རང་གིས་མ་ཤེས་སོ། །བླ་མ་རྗེ་བཙུན་རིན་པོ་ཆེ། །སྔར་ཡང་ཐུགས་རྗེས་བཟུང་བཟུང་བས། །ད་ཡང་སྐུ་དྲིན་བསྐྱངས་དུ་གསོལ། །ཞེས་ཞུས་པས།

བླ་མའི་ཞལ་ནས་རས་ཆུང་པ། ཁྱོད་ལ་དེ་བས་དྲག་པ་ཅིག་ཡོད། ང་ལ་གསང་དུ་མི་རུང༌། རྟོགས་པ་ཕུལ་ཅིག་གསུངས་པས། རས་ཆུང་པས་རྙེད་པ་བདུན་གྱི་རྟོགས་པ་འདི་ཕུལ་ལོ། །བླ་མ་ཁྱེད་ཀྱི་བཀའ་དྲིན་གྱིས། །རྙེད་པ་བདུན་གྱི་དོན་ཅིག་རྟོགས། །སྣང་བའི་ནང་ནས་སྟོང་པ་རྙེད། །ད་དངོས་པོ་ཡོད་སྙམ་མི་བགྱིད་དོ། །སྟོང་པའི་ནང་ནས་ཆོས་སྐུ་རྙེད། །ད་བྱ་རྩོལ་ཡོད་སྙམ་མི་བགྱིད་དོ། །སྣ་ཚོགས་ནང་ནས་གཉིས་མེད་རྙེད། །ད་འདུ་འབྲལ་ཡོད་སྙམ་མི་བགྱིད་དོ། །དཀར་དམར་ནང་ནས་མཉམ་ཉིད་རྙེད། །ད་དགག་སྒྲུབ་ཡོད་སྙམ་བགྱིད་དོ། །སྒྱུ་ལུས་ནང་ནས་བདེ་ཆེན་རྙེད། །ད་སྡུག་བསྔལ་ཡོད་སྙམ་མི་བགྱིད་དོ། །ཀུན་རྫོབ་ནང་ན་དོན་དམ་རྙེད། ད་འཁྲུལ་པ་ཡོད་སྙམ་མི་བགྱིད་དོ། །རང་སེམས་ནང་ནས་སངས་རྒྱས་རྙེད། །ད་འཁོར་བ་ཡོད་སྙམ་མི་བགྱིད་དོ། །ཞེས་ཞུས་པས། བླ་མའི་ཞལ་ནས། དེ་ཉམས་མྱོང་ཀློང་དུ་གྱུར་པ་ནི་མ་ཡིན། ཉམས་འདི་འདྲ་ཞིག་དགོས་པ་ཡིན་གསུང་ནས་མགུར་འདི་གསུངས་སོ། །སྣང་དང་སྟོང་པ་དབྱེར་མེད་ན། །ལྟ་བ་ཀློང་དུ་གྱུར་པ་ཡིན། རྨི་ལམ་དང་ཉིན་པར་ཁྱད་མེད་ན། །སྒོམ་པ་ཀློང་དུ་གྱུར་པ་ཡིན། །བདེ་དང་སྡུག་བསྔལ་ཁྱེད་མེད་ན། སྤྱོད་པ་ཀློང་དུ་གྱུར་པ་ཡིན། །ཚེ་འདི་དང་ཕྱི་མ་ཁྱད་མེད་ན། གནས་ལུགས་ཀློང་དུ་གྱུར་པ་ཡིན། །སེམས་དང་ནམ་མཁའ་ཁྱད་མེད་ན། །ཆོས་སྐུ་ཀློང་དུ་གྱུར་པ་ཡིན། །སྐྱིད་དང་སྡུག་བསྔལ་ཁྱད་མེད་ན། །གདམས་ངག་ཀློང་དུ་གྱུར་པ་ཡིན། །ཉོན་མོངས་ཡེ་ཤེས་ཁྱད་མེད་ན། །རྟོགས་ཚད་ཀློང་དུ་གྱུར་པ་ཡིན། །རང་སེམས་དང་སངས་རྒྱས་ཁྱད་མེད་ན། །འབྲས་བུ་ཀློང་དུ་གྱུར་པ་ཡིན། །ཞེས་གསུངས་པས། རས་ཆུང་པས། མཐར་ཐུག་གི་སྐྱེལ་ས་འདི་ལས་མེད་བྱ་བ་འཁྲུངས་ཚད་ཀྱི་རྟོགས་པ། བར་དོ་དྲུག་ཏུ་དྲིལ་ནས་ཕུལ་བ་ཡིན་ནོ། །བླ་མ་རྗེ་བཙུན་རྣམས་ལ་ཕྱག་འཚལ་ལོ། །སྣང་སྟོང་གཉིས་ཀྱི་བར་དོ་ན། །སྟོང་པའི་ལྟ་བ་ཡུལ་ན་མེད། །རྣམ་རྟོག་གྲུབ་མཐའ་ངས་མི་ཤེས། །ད་ལྟ་སྐྱེ་མེད་བློ་ལས་འདས། །འདི་ལྡོམ་བུ་བདག་གི་ལྟ་བ་ཡིན། །ཤེས་རབ་ཅན་འཛོམ་ཡང་གནོང་རྒྱུ་མེད། །བདེ་སྟོང་གཉིས་ཀྱི་བར་དོ་ན། །ཞི་གནས་ཆུ་རྒྱུན་ཡུལ་ན་མེད། །སྡུག་བཙིར་སེམས་འཛིན་ངས་མི་བྱེད། །མ་ཡེངས་གཉུག་མའི་ངང་ལ་འབྱམས། །འདི་ལྡོམ་བུ་བདག་གི་སྒོམ་པ་ཡིན། །གྲོགས་རྟོགས་ལྡན་འཚེངས་ཀྱང་གནོང་རྒྱུ་མེད། །ཆགས་ཆེན་ཆགས་བྲལ་བར་དོ་ན། །ཟག་བཅས་བདེ་བ་ཡུལ་ན་མེད། །ཚུལ་འཆལ་ལོག་འཚོ་ངས་མི་སྒྲུབ། །ད་ལྟ་ཅིར་སྣང་གྲོགས་སུ་འཆར།

འདི་ལྡོམ་བུ་བདག་གི་སྤྱོད་པ་ཡིན། །གྲོགས་མཁས་བཙུན་འཛོམ་ཡང་གནོང་རྒྱུ་མེད། སྐྱོན་ཅན་སྐྱོན་མེད་བར་དོ་ན། །རྣམ་དག་དཀར་བའི་སེམས་ལས་མེད། །གཡོ་སྒྱུ་ཟོལ་ཟོག་ངས་མི་བྱེད། །ད་ལྟ་རང་སེམས་དཔང་དུ་བཙུགས། །འདི་ལྡོམ་བུ་བདག་གི་དམ་ཚིག་ཡིན། །གྲོགས་ཁྲིམས་ལྡན་ཚོགས་ཀྱང་གནོང་རྒྱུ་མེད། །འཁོར་འདས་གཉིས་ཀྱི་བར་དོ་ན། །སེམས་ཅན་སངས་རྒྱས་གཉིས་སུ་མེད། །ད་ལྟ་སྡུག་བསྔལ་བདེ་བར་ཤར། རེ་དོགས་འབྲས་བུ་ངས་མི་འདོད། །འདི་ལྡོམ་བུ་བདག་གི་འབྲས་བུ་ཡིན། །གྲོགས་གྲུབ་ཆེན་ཚོགས་ཀྱང་གནོང་རྒྱུ་མེད། །ཚིག་དང་དོན་གྱི་བར་དོ་ན། མཁས་པའི་ཐ་སྙད་ཡུལ་ན་མེད། །བློ་མ་རིག་ཐེ་ཚོམ་ངས་མི་བྱེད། །ད་ལྟ་སྣང་སྲིད་ཆོས་སྐུར་ཤར། །འདི་ལྡོམ་བུ་བདག་གི་རྟོགས་པ་ཡིན། །གྲོགས་སྟོན་ཆེན་ཚོགས་ཀྱང་གནོང་རྒྱུ་མེད། །ཅེས་ཕུལ་བས་བླ་མ་ཡང་མཉེས་ཏེ། རས་ཆུང་པ་ཁྱོད་སློབ་མ་དམ་ལྡན་ཡིན། ཁྱོད་ལ་དང་པོ་ཤེས་རབ་ཡོད། བར་དུ་ཐོས་བསམ་བྱས། ཐ་མར་ཟབ་མོ་གསང་སྔགས་བསྒོམས། ད་ཁ་ནང་དུ་ལྟོས་གསུངས་ནས་གསུང་བ་སུམ་ཅུ་མགུར་དུ་གསུངས་སོ། །བུ་རྟེན་དུ་དཀོན་མཆོག་བཟང་ངོ་གསུངས། །གྲོགས་སུ་དད་པ་བརྟན་ཅིག་གསུངས། གདོན་དུ་རྣམ་རྟོག་ཆེའོ་གསུངས། །བདུད་དུ་ང་རྒྱལ་ཆེའོ་གསུངས། །སྡིག་ཏུ་སྐུར་པ་ཆེའོ་གསུངས། །ལམ་དུ་ཕྲག་དོག་གནོད་དོ་གསུངས། །ཕུང་ཁྲོལ་ཆང་གིས་བྱེད་དོ་གསུངས། །སྡིག་པ་སྟོབས་བཞིས་མ་བཤགས་ན། །འགྲོ་བ་དྲུག་ཏུ་འཁྱམ་མོ་གསུངས། །བསོད་ནམས་འབད་ནས་མ་བསགས་ན། །ཐར་པའི་བདེ་བ་མི་འཐོབ་གསུངས། །མི་དགེ་བཅུ་པོ་མ་སྤོང་ན། །མཐོ་རིས་ཐར་པ་མི་འཐོབ་གསུངས། །སྟོང་ཉིད་སྙིང་རྗེ་མ་བསྒོམ་ན། །མཐར་ཐུག་སངས་རྒྱས་མི་འཐོབ་གསུངས། །ཚེ་འདིར་སངས་རྒྱས་འཐོབ་འདོད་ན། །རང་སེམས་ཡེང་མེད་ལྟོས་ཤིག་གསུངས། །རྒྱུད་ཀྱི་མཐར་ཐུག་བསྡུས་པའི་དོན། །རྣལ་འབྱོར་དྲུག་ལྡན་སྒོམས་ཤིག་གསུངས། །གདམས་ངག་མཐར་ཐུག་བསྡུས་པའི་དོན། །གསང་སྔགས་ཐབས་ལམ་སྒོམས་ཤིག་གསུངས། །རྙེད་དང་བཀུར་སྟི་གྲགས་འདོད་ན། །བདུད་ཀྱི་ཁ་རུ་ཚུད་དོ་གསུངས། །བདག་བསྟོད་གཞན་ལ་སྨོད་པ་ན། །འཇིགས་པའི་གཡང་སར་ལྷུང་ངོ་གསུངས། །སེམས་ཀྱི་གླང་པོ་མ་བཏུལ་ན། །གདམས་ངག་མཁན་གྱིས་བསླུའོ་གསུངས། །བསོད་ནམས་སེམས་བསྐྱེད་ཆེའོ་གསུངས། །ལྟ་བ་སྐྱེ་མེད་བཟང་ངོ་གསུངས། །ཉམས་ལེན་ཐབས་ལམ་བཟང་ངོ་གསུངས། །ལག་ལེན་རྩ་རླུང་གྱིས་ཤིག་གསུངས། །ལྷན་སྐྱེས་ངོ་ཡིས་ཟུངས་ཤིག་གསུངས། །དམ་པ་རྗེ་དང་སྤྱོད་ཅིག་གསུངས། །མི་ཚེ་ཕན་པ་མ་ཟད་གསུངས། །རང་སེམས་སྐྱེ་མེད་ལྟོས་ཤིག་གསུངས། །འཁོར་བར་བདེ་བ་མ་རེ་གསུངས། །སྡུག་བསྔལ་སྐྱོན་དུ་མ་ལྟ་གསུངས། །སེམས་རྟོགས་ན་སངས་རྒྱས་ཡིན་ནོ་གསུངས། །མང་དུ་སྤྲོས་པ་མི་དགོས་གསུངས། །དོན་དེ་ལས་ཟབ་པ་མེད་དོ་གསུངས། །གནད་དེ་ཆེའོ་བླ་མས་གསུངས། །ཡང་གསུངས་པ།

སྣོད་ངན་གདམས་ངག་བྱིན་པ་འཕངས། །ཉམས་མྱོང་གླུ་རུ་ལེན་པ་འཕངས། །རྣལ་འབྱོར་གྲོང་དུ་འཁྱམས་པ་འཕངས། །འདི་ནི་འཕངས་པ་རྣམ་གསུམ་ཡིན། །གཅིག་ཏུ་མཁས་པའི་ཞབས་ཏོག་དགོས། །གཉིས་སུ་བླ་མའི་གདམས་ངག་དགོས། །གསུམ་དུ་སྒོམ་ལ་བསྲན་ཚུགས་དགོས། །འདི་ནི་དགོས་པ་རྣམ་གསུམ་ལགས། །དམ་ཚིག་ལྡན་པ་གྲོགས་སུ་གཅེས། །བདེ་སྟོང་དབྱེར་མེད་སེམས་ལ་གཅེས། །འདི་ནི་གཅེས་པ་རྣམ་གསུམ་ལགས། །འཕངས་གསུམ་གཅེས་གསུམ་དགོས་གསུམ་དགུ། །རྣལ་འབྱོར་བློ་ལ་ཤར་ནས་བླངས། ཡང་གསུངས་པ། འདུ་འཛི་སྤངས་པའི་དབེན་གནས་མེད། །ན་ཚ་མེད་པའི་ལུས་པོ་བདེ། །གྲང་དྲོ་མེད་པའི་རས་གོས་བདེ། །གཏུམ་མོ་སྦར་ན་ཡང་ཡང་བདེ། །རླུང་འགྲོ་འོང་མེ་ན་ཡང་ཡང་བདེ། །དྷུ་ཏིར་ཚུད་ན་ཡང་ཡང་བདེ། །ལུས་ལ་བདེ་བ་ཕེབས་ན་བདེ། །སེམས་ལ་འོད་གསལ་ཤར་ན་བདེ། །གཉིས་མེད་རྟོགས་ན་ཡང་ཡང་བདེ། །རླུང་གཉིས་ནང་དུ་ཞུགས་ན་བདེ། །སྨད་ན་གཏུམ་མོ་སྦར་ཏེ་བདེ། སྟོད་ན་བྱང་སེམས་ཕེབས་ཏེ་བདེ། །ལུས་ལ་བདེ་བ་རྒྱས་ཏེ་བདེ། །སེམས་ལ་འོད་གསལ་ཤར་ཏེ་བདེ། །ཉམས་མྱོང་ཆོས་ཉིད་འདྲེས་ཏེ་བདེ། །ཞེས་གསུངས། ཡང་རྗེ་བཙུན་གྱི་ཞལ་ནས། འཇིག་རྟེན་གྱི་བྱ་བ་ཀུན་སྤངས་ནས། །དལ་འབྱོར་ཐོབ་པའི་མི་ལུས་དཀའ། །འཁོར་བའི་ཆོས་ལ་ཡིད་འབྱུང་བས། །མྱ་ངན་འདས་ལ་དད་པ་དཀའ། །ལུང་རིགས་མན་ངག་ལྡན་པ་ཡི། །ཐུགས་རྗེ་ལྡན་པའི་བླ་མ་དཀའ། །དད་པ་སྐྱོ་ངལ་མེད་པ་ཡི། །ཉམས་སུ་ལེན་པའི་སློབ་མ་དཀའ། །འཇིགས་དང་འཚེ་བ་སྤངས་པ་ཡི། །ཕུན་སུམ་ཚོགས་པའི་དགོན་པ་དཀའ། །ལྟ་སྤྱོད་མཐུན་པར་གྱུར་པ་ཡི། །བསམ་པ་མཐུན་པའི་གྲོགས་པོ་དཀའ། །ན་དང་ཚ་བ་སྤངས་པ་ཡི། །བཀོལ་ཏུ་གཏུབ་པའི་ཕུང་པོ་དཀའ། །དེ་རྣམས་ཐམས་ཅད་ཀུན་འཛོམ་ཡང༌། །རྩེ་གཅིག་པ་ཡི་བསམ་གཏན་དཀའ། །འདི་ནི་དཀའ་བའི་ཆོས་བརྒྱད་དེ། །དཀའ་ཡང་དཀའ་སྟེ་སྤྱད་ཀྱང་འཚལ། གསུང་སྐད། ཡང་གསུངས་པ་ལྟ་བ་རང་ངོ་ཤེས་ཙམ་ན། །གཞན་སྣང་མཚན་མ་རང་སར་གྲོལ། །བདག་གཞན་གཉིས་སུ་ཡོད་རེ་ཀན། །ལྟ་བའི་ཕྱོགས་སུ་གཟའ་གཏད་བྲལ། །སྒོམ་པ་རང་སོ་ཟིན་ཙམ་ན། །དགེ་སྡིག་མཚན་མ་རང་སར་གྲོལ། །བདེ་སྡུག་གཉིས་སུ་ཡོད་རེ་ཀན། །སྒོམ་པའི་ཕྱོགས་སུ་ཉམས་མྱོང་བྲལ། །སྤྱོད་པ་རང་རྒྱུད་ཟིན་ཙམ་ན། །དགྲ་ཟུན་མ་རང་སར་གྲོལ། །ཆགས་སྡང་གཉིས་སུ་ཡོད་རེ་ཀན། །སྤྱོད་པའི་ཕྱོགས་སུ་ཞེན་པ་བྲལ།

འབྲས་བུ་རང་སར་གྲོལ་ཙམ་ན། །འཁོར་འདས་མཚན་མ་རང་སར་གྲོལ། །བླང་དོར་ཕྱོགས་སུ་རེ་དོགས་བྲལ། ཡང་གསུངས་པ། དམ་པའི་བརྒྱུད་པ་ཟིན་པ་དང༌། །འཁྲུལ་པ་དབྱིངས་སུ་དག་པ་དང༌། །བྱ་བ་གནས་སུ་ཐེང་བ་དང༌། །འདི་གསུམ་ལྡན་ན་རྣལ་འབྱོར་ཡིན། །ཕྱག་རྒྱ་ཆེན་པོ་བསྒོམ་པ་ལ། །མཚན་མའི་སེམས་འཛིན་དགོས་རྒྱུ་མེད། །སྤྲོས་བྲལ་ནང་ནས་ཤར་བ་ལ། །སྒྲ་དང་ཚད་མ་དགོས་རྒྱུ་མེད། །ཅེས་གསུངས། ཡང་གསུངས་པ། ལས་དང་སྐལ་པར་འཛོམ་པ་རྣམས། །བདུད་བཞིའི་དགྲ་ཡིས་མི་ཚུགས་ཤིང༌། །སྣང་བ་ཧད་པོར་གྲོལ་བར་ངེས། །ཕྱི་རོལ་ཡུལ་ནི་རྟག་མི་ཐུབ། །རང་རིག་རང་གསལ་ངང་ལ་གནས། །བུམ་པའི་ནང་གི་མར་མེད་བཞིན། །ཤེས་པ་རང་གསལ་ཙམ་དུ་གནས། །ཐ་སྙད་ཚིག་ཏུ་བརྗོད་ཙ་ན། །འོད་གསལ་བྱ་རར་མིང་དུ་བཏགས། །བདེ་སྟོང་བྱ་བར་མིང་དུ་བཏགས། །རིག་སྟོང་བྱ་མར་མིང་དུ་བཏགས། །སྣང་སྟོང་བྱ་བར་མིང་དུ་བཏགས། །བཏགས་པ་ཙམ་དེ་ཚིག་ཏུ་ཟད། །ཚིག་ལ་བློ་བཞག་མ་ཉམས་ན། །བོགས་དང་གོམས་སྟོབས་ལས་བྱུང་བ། །ཀྱེ་མ་ངོ་མཚར་རྨད་ཀྱི་ཆོས། །རྫོགས་པའི་སངས་རྒྱས་ཉིད་ཀྱི་ཐུགས། །དགོངས་པའི་བརྡར་ཤ་བཅད་པ་ལ། །ཐུགས་འབྱུང་ཉིད་ཀྱིས་མ་བཅད་ན། །ཐོས་པ་མང་པོས་ག་ལ་ཕན། །ཞེས་གསུངས། ཡང་གསུངས་པ། ལྟ་བ་འཕང་ཚིག་ཏུ་ཤོར། །སེམས་སུ་འདྲེས་སུ་མ་འཚལ་ན། །སྒོམ་པ་བཏང་སྙོམས་པ་རུ་ཤོར། །སྒོམ་ཉམས་སྐྱེ་རུ་མ་འཚལ་ན། །སྤྱོད་པ་ཚུལ་འཆོས་ཐོ་ཅོར་ཤོར། །ཞེན་པ་ལོག་ཏུ་མ་འཚལ་ན། །འབྲས་བུ་རེ་དོགས་གཉིས་སུ་ཤོར། །རྟོགས་པ་ཤར་དུ་མ་འཚལ་ན། །རྣལ་འབྱོར་པ་ཡི་ཤོར་བཞི་ལགས། །ཞེས་གསུངས། ཡང་གསུང་པ། རྣམ་ཤེས་རླུང་གི་མན་ངག་གིས། །མི་རྟོག་ལྡིང་པོས་དགྲ་གཞོམ་འཚལ། །སྣང་བ་ཆོས་སྐུའི་མན་ངག་གིས། །འཁོར་འདས་གཉིས་ཀྱི་དགྲ་གཞོམ་འཚལ། །རིག་པ་རང་གསལ་མན་ངག་གིས། །སྒོམ་པ་སྐྱེ་མེད་དགྲ་གཞོམ་འཚལ། །ཞེས་གསུངས། ཡང་གསུངས་པ། ཡང་སྒོམ་ཆེན་ཁ་ལྟ་བ་རྣམས་ལ་གསུངས་པ།

སྒོམ་ཆེན་མན་ངག་མེད་པ་དེ། །ཤུལ་རིང་མགྲོན་པོ་ལམ་སྟོར་འདྲ། །སྒོམ་ཆེན་ཞེན་པ་མ་སྤངས་པ། །བྱ་ཆེན་ཐོད་ལ་འཁོར་བ་འདྲ། །སྒོམ་ཆེན་ཐོས་པ་ཆུང་བ་དེ། བོད་ཕྲུག་རྟོད་ལ་མནན་པ་འདྲ། །སྒོམ་ཆེན་སྤྱོད་པ་ཉེས་པ་དེ། །བྱིས་པ་གཅེས་ཕྲུག་བསླབ་ཉེས་འདྲ། །སྒོམ་ཆེན་འཚོ་བས་མ་འབྱོངས་པ། །ཁྱི་རྒན་གྲོང་རྒྱུག་བྱེད་པ་འདྲ། །ཞེས་གསུངས། ཡང་གསུངས་པ། རྗེ་བྱིན་རླབས་ཅན་ལ་ཕྱག་འཚལ་ལོ། །ལྟ་བའི་ཟུང་འཇུག་བློ་རེ་བདེ། །སྒོམ་པའི་ཟུང་འཇུག་ཉམས་རེ་དགའ། །སྤྱོད་པའི་ཟུང་འཇུག་དང་རེ་སྤྲོས། །ཟུང་འཇུག་གསུམ་པོ་ངོ་མཚར་ཆེ། །ལྟ་བའི་ཟུང་འཇུག་མ་ཤེས་ན། །སྣང་སྲིད་ཆོས་སུ་ག་ལ་ཤེས། །སྒོམ་པའི་ཟུང་འཇུག་མ་ཤེས་ན། །སྡུག་བསྔལ་བདེ་བ་ཅི་ལ་སེལ། །སྤྱོད་པའི་ཟུང་འཇུག་མ་ཤེས་ན། །ཞེན་པ་རང་གྲོལ་ག་ལ་ཤེས། འགྲོ་དྲུག་གནས་པའི་སེམས་ཅན་དང༌། །མྱ་ངན་འདས་པའི་ཡེ་ཤེས་གཉིས། །དབྱེར་མེད་ངང་དུ་ངོ་བོ་གཅིག །ལྟ་བའི་ཟུང་འཇུག་དེ་ལ་མཛོད། །སྣ་ཚོགས་སྣང་བ་དཀར་དམར་དང༌། །ཆོས་ཀྱི་དབྱིངས་ཀྱི་ཡེ་ཤེས་གཉིས། དབྱེར་མེད་ཆོས་སྐུར་ངོ་བོ་གཅིག །སྒོམ་པའི་ཟུང་འཇུག་དེ་ལ་མཛོད། །ཆུ་ཟླ་བཞིན་དུ་ཀུན་ལ་ཁྱབ། །འཇའ་ཚོན་བཞིན་དུ་ངོས་བཟུང་མེད། །མར་མེ་བཞིན་དུ་ཀུན་ལ་གསལ། །སྤྱོད་པའི་ཟུང་འཇུག་དེ་ལ་མཛོད། །དེ་ཕྱིར་སེམས་ཅན་ཡོངས་ལ་འདུད། །རྗེ་ཡི་ཟུང་འཇུག་རྣམ་གསུམ་ལགས། །ཞེས་གསུངས། ཡང་རྗེ་བཙུན་གྱིས་བཀྲ་ཤིས་མགུར་དུ་གསུངས་སོ། །རྡོ་རྗེ་འཆང་གི་བྱིན་གྱིས་རློབས། །རང་དོན་མཐར་ཕྱིན་གདུལ་བྱ་རྣམས། །བདེ་ལེགས་ས་ལ་འགོད་མཛད་པ། །ཏེ་ལོ་པ་ཡི་བཀྲ་ཤིས་ཤོག །མི་ཕྱེད་དད་བརྩོན་ལྡན་པས། །སྡུག་བསྔལ་ཁྱད་བསད་བཀའ་བཞིན་བསྒྲུབས། །ཚེ་འདིར་མཆོག་གི་དངོས་གྲུབ་བརྙེས། དཔལ་ནཱ་རོ་པ་ཡི་བཀྲ་ཤིས་ཤོག །དཀའ་བ་སྤྱད་པས་བླ་མ་མཆོག །བསྟེན་ནས་གདམས་ངག་བདུད་རྩི་འཐུངས། །གདོང་དམར་ཡུལ་དུ་གསལ་བྱེད་སྒྲོན། །སྒྲ་བསྒྱུར་ལོ་ཙཱའི་བཀྲ་ཤིས་ཤོག

།བརྩོན་པའི་དམ་བཅས་རི་ཁྲོད་བརྟེན། །མཁའ་འགྲོས་བྱིན་བརླབས་འོད་གསལ་ཤར། །རྣམ་འཕྲུལ་མཛད་ནས་འགྲོ་བ་འདུལ། །རྗེ་བཙུན་རས་པའི་བཀྲ་ཤིས་ཤོག །འོད་གསལ་སྐྱེ་མེད་ངང་ལས་མི་གཡོ་བས། ཆོས་དབྱིངས་མཁའ་ལ་ཆགས་སྡང་གཏི་མུག་སྤྲིན། །ཡེ་ཤེས་རླུང་གིས་རྣམ་པར་སྟོར་གྱུར་ཅིང༌། །སྣང་མེད་མཁའ་ལ་འོད་ཟེར་རབ་འཕྲོ་བའི། །བརྒྱུད་པའི་བླ་མ་རྣམས་ཀྱི་བཀྲ་ཤིས་ཤོག །རི་དང་ས་གཞི་ཐམས་ཅད་སྣུམ་ཞིང་གཤིན། །ལྗོན་ཤིང་འབྲས་བུ་མེ་ཏོག་ཁུར་ཆེན་ཁྱེར། །ཆར་རྣམས་དུས་སུ་ལོ་ཏོག་སྐྱེད་ལ་མཁས། །འདི་ནི་བཀྲ་ཤིས་མཚན་མ་དང་པོའོ། །ལོ་དང་ཟླ་བ་དུས་རྣམས་ཐམས་ཅད་བཟང༌། །གཟའ་དང་རྒྱུ་སྐར་ཐམས་ཅད་དགེ་བར་གྱུར། །ཕྱོགས་རྣམས་སྐྱོང་བ་ཐམས་ཅད་དཔལ་དང་ལྡན། །འདི་ནི་བཀྲ་ཤིས་མཚན་མ་གཉིས་པའོ། །སྐྱེ་བོ་ཐམས་ཅད་དད་པའི་སེམས་དང་ལྡན། །བྱམས་པ་ལྡན་ནས་སྡུག་ལ་ཕྲག་དོག་མེད། །ལོ་འདབ་བཞིན་དུ་དགེ་བ་ངང་གིས་འཕེལ། །འདི་ནི་བཀྲ་ཤིས་མཚན་མ་གསུམ་པའོ། །ལྷ་རྣམས་ཐམས་ཅད་མཁའ་ལ་མེ་ཏོག་འཐོར། །དྲི་ཟ་རྣམས་ཀྱིས་སྙན་པའི་གླུ་དབྱངས་ལེན། །རྒྱལ་ཆེན་བཞི་རྣམས་རིན་ཆེན་ཆར་དུ་འབེབས། །འདི་ནི་བཀྲ་ཤིས་མཚན་མ་བཞི་པའོ། །ཨུ་དུམ་ཝ་རའི་མེ་ཏོག་འཇིག་རྟེན་འབྱོན། །བྱང་ཆུབ་ལྗོན་ཤིང་རིན་ཆེན་མེ་ཏོག་རྒྱས། །གསལ་བའི་འོད་ཀྱིས་འཇིག་རྟེན་ཀུན་ཏུ་ཁྱབ། །འདི་ནི་འཇིག་རྟེན་བཀྲ་ཤིས་མཚན་མ་ལྔ་པའོ། །འཇིག་རྟེན་དུ་ནི་ཆོས་རྗེ་བླ་མ་བྱོན། །སྲིད་པ་གསུམ་ལ་རྒྱལ་བར་དམ་བཅའ་མཛད། །འགྲོ་བའི་དེད་དཔོན་ཉིད་དུ་ཞལ་གྱིས་བཞེས། །འདི་ནི་བཀྲ་ཤིས་མཚན་མ་དྲུག་པའོ། །བཤེས་གཉེན་དམ་པ་བྱང་ཆུབ་ཤིང་དྲུང་བཞུགས། །སངས་རྒྱས་ཡོད་ཏན་མ་ལུས་མངོན་དུ་གྱུར། །བསམ་པ་ཇི་བཞིན་དམ་ཆོས་བདུད་རྩི་འགྱེད། །འདི་ནི་བཀྲ་ཤིས་མཚན་མ་བདུན་པའོ། །བཀྲ་ཤིས་མཚན་མ་འདི་བདུན་བརྗོད་པ་ཡི། །སྐྱེ་བོ་ཐམས་ཅད་ཚེ་རིང་ནད་མེད་དང༌། །དཔལ་དང་འབྱོར་པ་ཤིན་ཏུ་རྒྱས་པ་དང༌། །སངས་རྒྱས་ཡོན་ཏན་མ་ལུས་ཐོབ་པར་ཤོག

།ཅེས་གསུངས་སོ། །དེ་ཐམས་ཅད་བྲག་སྟེང་རྟ་སྒོ་ལ་སོགས་པའི་སྐོར་རོ། ། ༈ དེ་ནས་རྗེ་བཙུན་ཡབ་སྲས་དོམ་ལུང་བྱ་བའི་བྲག་གསེབ་ཅིག་ཏུ་བྱོན་ནས་བཞུགས་པ་ལ། རས་ཆུང་པས། བླ་མ་ལ་ཕྱག་འཚལ་བསྐོར་བ་བྱས་ཏེ། རྗེ་བཙུན་ཆེན་པོ་ཉིད་ལྷོ་བྲག་པ་ཆེན་པོའི་སྤྱན་སྔར་བྱོན་པ་ལ། གདམས་ངག་ཇི་ལྟ་བུ་ཞུས། ཁོང་གིས་ཀྱང་ཇི་ལྟར་གནང༌། བདག་ལ་གསུང་བར་ཞུ་ཞུས་པ། རྗེ་བཙུན་ཆེན་པོའི་ཞལ་ནས། སྤྲོས་མེད་ཆོས་སྐུའི་ནམ་མཁའ་ལ། །འགགས་མེད་ཐུགས་རྗེས་སྤྲིན་བསྡུས་ཏེ། །ལུས་ཅན་སྐྱབས་གྱུར་འགྲོ་བའི་མགོན། །རྗེ་སྐུ་དྲིན་ཅན་སྐྱབས་སུ་མཆི། །དཔལ་དྲི་མ་མེད་པའི་ཞིང་ཁམས་སུ། །མི་ང་པོ་ཟེར་བ་མཐའ་ཡས་ཀྱང༌། །ཡུལ་རྒྱ་གར་དབུས་ན་སྒྲ་ཆེ་བ། །འོད་ཉི་ཟླ་ལྟ་བུར་གསལ་བ་དེ། རྗེ་ནཱ་རོ་མཻ་ཏྲི་རྣམ་གཉིས་ལགས། ཕ་གྲུབ་ཐོབ་གཉིས་ཀྱི་ཐུགས་ཀྱི་སྲས། །དུས་གསུམ་སངས་རྒྱས་རྣམས་ཀྱི་བཅུད་བསྡུས་པ། །མཚན་ལྷོ་བྲག་མར་པ་ཞེས་སུ་གྲགས། །གནས་ཉིས་ཤུ་རྩ་བའི་ངོ་བོ་གཅིག །ཡོན་ཏན་གཏེར་ཆེན་འབྱུང་བའི་ས། །མཁའ་འགྲོ་འདུ་བའི་དབེན་གནས་སུ། །མཚན་སྙན་པའི་འབྲུག་སྒྲ་ཀུན་ནས་ཆེམས། །སྒྲ་དེ་ཐོས་ཁོ་བོ་མ་བཟོད་དེ། །སླར་འབད་རྩོལ་དྲག་པོའི་སྤྱན་སྔར་ཕྱིན། །སྐུ་མཐོང་བས་བ་སྤུ་གཏིང་ནས་གཡོས། ཁོང་ཚེ་སྔོན་གྱི་བླ་མ་ཡིན་པར་ངེས། །གསུང་ཐོས་པ་ཙམ་གྱིས་སྡིག་སྒྲིབ་ཟད། །སྤྱིར་ཀ་ཆེན་བཞི་ལ་ཁུང་ཕྱུང་ནས། །ལྟས་ངན་གཡང་དུ་བླངས་ནས་ཀྱང༌། །མཚོན་ངར་མ་ལྟ་བུའི་རྣོ་བཞིན་དུ། །ལམ་སྲིད་པ་གསུམ་པོ་གཅོད་བྱེད་ཅིང༌། ཚེ་གཅིག་བྱང་ཆུབ་འགྲུབ་པ་ཅིག །ཕ་སངས་རྒྱས་དེ་ལ་གདའོ་ཟེར། །དེ་དམན་པ་བདག་ལ་གནང་འཚལ་ཞུས། །ཕ་སངས་རྒྱས་དེ་ཡི་ཞལ་ནས་ཀྱང༌། །ཤཱཀ་ཐུབ་བསྟན་པ་རྒུད་ལ་ཉེ། །སྙིགས་མའི་སེམས་ཅན་ཉོན་མོངས་རག །ཚེ་ཐུང་ནད་མེད་ལོངས་སྤྱོད་དབུལ། །མི་ཐར་པ་སྒྲུབ་པ་ཉིན་སྐར་ཙམ། །ཁྱོད་ཤེས་བྱའི་གཤིས་ལ་མི་འཆོར་ཞིང༌།

མི་ང་ལ་གདམས་ངག་ཡོད་དོ་གསུངས། །གསེར་ཞུན་མ་ལྟ་བུའི་གདམས་ངག་བསྟན། ཁྱོད་ལེ་ལོ་ལྟོ་ཕྱིར་མ་འབྲང་བར། །རྩེ་གཅིག་སྒྲུབ་པ་བྱས་པ་ན། །རིག་པ་མཐའ་སངས་ཉམས་མྱོང་དང༌། །དོན་འབད་རྩོལ་སྒོམ་པའི་ཏིང་འཛིན་དང༌། །སེམས་གཞི་རྩ་ཆོད་པའི་རྟོགས་པ་གསུམ། དུས་གཅིག་མཉམ་པ་ཉིད་དུ་འོང༌། །གནད་དེ་ལ་འདྲིས་ཤིང་འཇག་གྱུར་པས། །འགྱུར་མེད་བརྟན་པོར་དག་གོ་གསུངས། །མི་ངས་ཟེར་གཅིག་པུར་བྱེད་པ་ན། །བུ་དཔའ་བོ་ཁྲོམ་ཤོག་ཅིག་འོང་ངོ་གསུངས། །མ་ངེད་ལ་འདྲིས་ཤིང་ཞེ་སྡང་ཚིག་འདི་ཡོད། །ཁྱོད་ད་རུང་ཉོན་ཅིག་སྐལ་ལྡན་བུ། །བྱ་ལོའི་མཆོད་རྫས་བཞིན་རྙིང་པས། །བཞིན་ལེགས་ཀྱང་ང་རྒྱལ་མ་ཆེ་བར། །སྙིང་རུས་རྡོ་ལ་ཡི་གེ་བྲིས། །ཞི་གནས་རྡེངས་པའི་གཉིད་མ་ལོག །གཟེར་གསུམ་རིག་པ་གསོ་ཡིས་ཐོབ། །ཡེ་ཤེས་མེ་སྟག་ཆུ་རིས་ལ། །དྲན་པའི་མེ་གསོས་མྱུར་དུ་རྣོན། །འཁོར་བའི་བཙོན་ར་སྒྲོལ་འདོད་ཅིང༌། །མྱང་ངན་འདས་པར་མངོན་དགའ་ན། །མི་ངས་ཟེར་མ་ཉན་ཅི་བྱེད་ལྟོས། ལར་ངས་ཟེར་ཉོན་ལ་ང་ཕྱིར་འབྲོང༌། །ཚེ་འདི་ལ་མ་དགའ་ཕྱི་མ་སོམ། །སྙིང་ནས་གྲུབ་པ་བགྱིས་ཙམ་ན། །དུས་གསུམ་སངས་རྒྱས་གཏིང་ནས་མཉེས། །རྗེ་ལོ་ཙཱ་ཆེན་པོའི་སྐུ་དྲིན་འཁོར། །མི་ང་ཡང་དགའ་ཞིང་བྲོད་པར་འོང༌། །ཚེ་འདི་བས་ཕྱི་མ་ཤིན་ཏུ་བདེ། །ཞེས་གསུངས་པས། རས་ཆུང་པས་བླ་མ་ལགས། ཕ་ཡུལ་སྤངས་ནས་ཆོས་ཕྱེད་རྫོགས་ཟེར་བ་ཅིག་འདུག་པ་ཨེ་བདེན་ཞུས་པས། དེ་ལ་ངེས་པ་མི་འདུག །ཆོས་སྤྱོད་ལ་དེ་སྐད་ཟེར་ལོ་ཟེར་ཡང་ཕ་ཡུལ་ཇི་ལྟར་སྤངས་ལ་རག་ལས་ཏེ་གསུངས་ནས་མགུར་འདི་གསུངས་སོ། །རིགས་ཀྱི་བདག་པོའི་ངོ་བོ་ཉིད། །སྤྱི་གཙུག་བདེ་ཆེན་ཕོ་བྲང་ནས། །སྐྱོན་གྱི་མ་གོས་བླ་མ་དེ། །ཡོན་ཏན་ཚོགས་ཀྱིས་རབ་བརྒྱན་ཏེ། །སྐུ་ལྟ་བས་མི་ངོམ་རྗེ་ལ་བསྟོད། །ཕ་ཡུལ་སྤངས་པའི་མི་ལུས་ཡང༌། །ངོ་སྲུང་ལུགས་དང་ཚུལ་བཞིན་དགོས། །གྲགས་དང་སྙན་པ་ཆེ་ན་དཀའ། །དེར་ཡང་འཇིག་རྟེན་ཆོས་ཀྱི་སླེབས། །ཟས་བཀུར་སྟི་སྤངས་པའི་སྤྲང་ཟས་དེ། །ཚོགས་གསོག་ལུགས་དང་ཚུལ་བཞིན་དགོས། །དེ་ཡང་ཞིམ་ལ་མངར་ལ་དགའ། །དེར་ཡང་འཇིག་རྟེན་ཆོས་ཀྱིས་སླེབ། །གོས་ཐེར་ཕྲུག་སྤངས་པའི་དུག་པོ་ཡང༌། །ཚེམ་དྲུབས་ལུགས་དང་ཚུལ་བཞིན་དགོས། །དེ་ཡང་དྲོ་ལ་ཡང་ན་དགའ། །དེར་ཡང་འཇིག་རྟེན་ཆོས་ཀྱིས་སླེབ། །མཁར་ཁྱིམ་སྤངས་པའི་ས་ཕུག་ཡང༌། །ཐིག་ཚགས་ལུགས་དང་ཚུལ་བཞིན་དགོས། །དེ་ཡང་བཙན་ལ་རུབ་ན་དགའ། །དེར་ཡང་འཇིག་རྟེན་ཆོས་ཀྱིས་སླེབ། །ཞིང་ཆེན་སྤངས་པའི་ཞིང་ཆུང་ཡང༌། །སོ་ནམ་ལུགས་དང་ཚུལ་བཞིན་དགོས། །ལོ་ཐོག་བཟང་ལ་མང་ན་དགའ། །དེར་ཡང་འཇིག་རྟེན་ཆོས་ཀྱིས་སླེབ། །འཁོར་བའི་ཆོས་ཉིད་གཞི་བྲལ་དེ། །བརྟགས་ན་ངོས་བཟུང་མེད་པ་ལ། །རྟོགས་ན་མྱ་ངན་འདས་པ་ཡིན། །ཐམས་ཅད་སྟོང་པ་ཆོས་ཉིད་ལ། །རྣལ་འབྱོར་རྟོགས་པས་མ་འཛིན་ཅིག

།ཅེས་གསུངས་པས་རས་ཆུང་པས། ལགས་དེ་ལ་གོ་རྒྱུ་བཟང་པོ་ཅིག་བྱུང༌། ཆོས་སྤྱི་ལ་བཤད་པ་དེ་ལ་གོ་རྒྱུ་ཡེ་ནས་མ་བྱུང་ཟིན་ཞུས་པས། འོ་བུ་དེ་བཞིན་རང་ཡིན། དོན་དང་ཚིག་འབྲེལ་པ་དཀའ་མོ་རང་ཡོད། ངེས་ཤེས་སེམས་ལ་མ་སྐྱེས་ན། ཁ་ལ་ལབ་རྒྱུ་མང་ཡང་འཆལ་གཏམ་ཡིན་གསུངས་ནས་མགུར་འདི་གསུངས་སོ། །རྗེ་བླ་མ་རྣམས་ལ་གསོལ་བ་འདེབས། །ཆོས་སྙིང་རུས་ནུས་པར་ཐུགས་རྗེས་ཟུངས། །ཕྱི་རབས་གང་ཟག་ཐམས་ཅད་ང་ལ་ཉོན། །ཡོན་ཏན་ཐམས་ཅད་རབ་ལྡན་པའི། དུས་གསུམ་སངས་རྒྱས་བླ་མ་དེ། །ཆོས་སྐུ་རང་ལ་ཡིད་ཆེས་དགོས། །བློ་ལ་ངེས་ཤེས་ཆུད་དམ་རས་ཆུང་པ། །ཞལ་ནས་གསུངས་པའི་གདམས་ངག་ལ། །དུག་ལྔ་བཅོམ་པའི་སྨན་མཆོག་དེ། །བདུད་རྩི་རང་དུ་ཡིད་ཆེས་དགོས། །བློ་ལ་ངེས་ཤེས་ཆུད་དམ་རས་ཆུང་པ། །བླ་མའི་མཛད་སྤྱོད་རྣམ་ཐར་ལ། །མངོན་སྤྱོད་ལས་རྣམས་བསྒྲུབ་པ་ལ། །སྤྲུལ་སྐུ་ངང་དུ་ཡིད་ཆེས་དགོས། །བློ་ལ་ངེས་ཤེས་ཆུད་དམ་རས་ཆུང་པ། །སེམས་མི་འགྱུ་དགུ་འགྱུའི་དྲན་རྟོག་འདི། །སེམས་ཀྱང་སྐྱེ་མེད་རྩ་བ་བྲལ། །དྲན་པ་ཡེངས་མེད་དུ་ཡིད་ཆེས་དགོས། །བློ་ལ་ངེས་ཤེས་ཆུད་དམ་རས་ཆུང་པ། །ཉོན་མོངས་དུག་མཚོའི་ཁ་རླངས་དེ། །ཤིང་ཐག་མེ་ཡིས་བསྲེགས་པ་བཞིན། ཉོན་མོངས་འཆིང་མེད་དུ་ཡིད་ཆེས་དགོས། །བློ་ལ་ངེས་ཤེས་ཆུད་དམ་རས་ཆུང་པ། །འདོད་ཁམས་ལྷ་ཡི་བདེ་བ་ཡང༌། །ནམ་ཟླ་དུས་བཞིའི་འགྱུར་ལྡོག་བཞིན། །འཁོར་བར་སྐྱིད་མེད་ཡིད་ཆེས་དགོས། །བློ་ལ་ངེས་ཤེས་ཆུད་དམ་རས་ཆུང་པ། །མི་རྟག་ནམ་མཁའི་གློག་དང་འདྲ། །འབབ་ཆུ་དང་ནི་སྤོས་རྒྱ་བཞིན། །ཚེ་འདི་ལ་ལོངས་མེད་ཡིད་ཆེས་དགོས། བློ་ལ་ངེས་ཤེས་ཆུད་དམ་རས་ཆུང་པ། །སྙིང་གཏམ་དུ་རང་གཞན་ཐམས་ཅད་འཆི། ཅིས་ཀྱང་མི་སྡོད་འཆི་བ་ལ། །འཆི་ཆོས་བསྒྲུབ་པས་ཡིད་ཆེས་དགོས། །བློ་ལ་ངེས་ཤེས་ཆུད་དམ་རས་ཆུང་པ། །ཞེས་གསུངས་པས། རས་ཆུང་པ་དང་འབྲི་སྒོམ་གཉིས་སྣང་བ་མཐོ་ལིང་ངེ་སོང་ནས་ཆོས་གཏམ་བྱས་ཏེ།

རས་ཆུང་པས། ནཱ་རོ་པས་བསྒོམས་པའི་སྟེང་ནས་ལྟ་བ་རྟོགས་པས་བཞེད་པ་ལེགས་ཟེར། འབྲི་སྒོམ་གླིང་ཁ་བས་མེ་ཏྲི་པའི་ལྟ་བའི་སྟེང་ནས་བསྒོམས་པས་རྟོགས་པར་བཞེད་པ་ལེགས་ཟེར་ནས་རྩོད་པ་ལ། བླ་མའི་ཞལ་ནས། ཁྱེད་རང་གཉིས་ང་ཡི་གླུ་འདི་ལ་ཉོན་ལ་ད་གཟོད་རྩོད་ཅིག་གསུངས་ནས་མགུར་འདི་གསུངས་སོ། །འོ་ན་སྐྱིད་དོ་དེ་རིང་དགའ། །དྲིན་ཆེན་གྱི་བླ་མ་གཙུག་ན་བཞུགས། །འབྲལ་མེད་ཀྱི་རྟོགས་པ་རྒྱུད་ལ་སྐྱེས། །ཁྱོད་གཅོད་ཁམས་ཅན་གྱི་སྟོན་སྒོམ་གཉིས། །ཉེར་ལེན་ནང་ནས་མ་འཕྲོད་ན། །ཀུ་ཅོ་འདེབས་པ་ང་རྒྱལ་ཡིན། ལར་སྒྲོ་འདོགས་ནང་ནས་ཆོད་པ་ལ། །མཐའ་བྲལ་ལྟ་བ་མི་ཟེར་རམ། ཉམས་མྱོང་དང་འབྲེལ་པ་རྒྱན་དུ་ཆེ། །བདེ་སྟོང་ཉམས་མྱོང་སྐྱེས་པ་ལ། །སྙན་བརྒྱུད་ཀྱི་གདམས་ངག་མི་ཟེར་རམ། །དབང་བཞི་དང་འབྲེལ་པ་རྒྱན་དུ་ཆེ། །སྟོང་ཉིད་ཀྱི་གསལ་རིག་ཕྱེད་པ་ལ། །ས་ལམ་གྱི་རིམ་པ་མི་ཟེར་རམ། །ལམ་རྟགས་དང་འབྲེལ་པ་རྒྱན་དུ་ཆེ། །རང་སེམས་ཟད་སར་སྐྱེལ་བ་ལ། །ཚེ་གཅིག་གི་སངས་རྒྱས་མི་ཟེར་རམ། །སྐུ་བཞི་དང་འབྲེལ་པ་རྒྱན་དུ་ཆེ། །ལུང་རིགས་དང་མན་ངག་ལྡན་པ་ལ། །རྒྱུད་ལྡན་གྱི་བླ་མ་ཡིན་ནམ་ཟེར། །ཐུགས་རྗེ་དང་འབྲེལ་པ་རྒྱན་དུ་ཆེ། །དད་ལྡན་སྙིང་རྗེ་ཆེ་བ་ལ། །སྣོད་ལྡན་གྱི་སློབ་ལ་མི་ཟེར་རམ། །མོས་གུས་དང་འབྲེལ་པ་རྒྱན་དུ་ཆེ། །ལར་སེམས་ཐག་ལྟ་བས་གཅོད་པ་ཡིན། །ཉམས་སུ་སྒོམ་པས་ལེན་པ་ཡིན། །སྤྱོད་པས་མཐའ་རུ་འདོན་པ་ཡིན། །གྲོགས་སུ་གདམས་ངག་འཁྱེར་བ་ཡིན། །མངོན་དུ་སྐུ་བཞི་བྱེད་པ་ཡིན། །འབྲས་བུ་སེམས་སུ་འདོད་པ་ཡིན། །ཐམས་ཅད་གཅིག་ཏུ་རྩི་བ་ཡིན། །ཞེས་གསུངས་པས་ཁོང་གཉིས་རང་ཞི་ལ་སོང་སྟེ། ཆོས་མང་པོ་ཤེས་པས་ཅི་ལ་ཕན་བླ་མའི་མགུར་རེ་རེའི་སྣང་བ་ལིང་ལིང་འགྱུར་ཞིང་འདུག་ཞུས་པས། བླ་མའི་ཞལ་ནས་ངས་བྱས་པས་ཕན་ན་ལེགས་ཏེ་ངས་ནི་ད་རུང་སྒོམ་རང་འདོད་གསུངས་ནས་མགུར་འདི་གསུངས་སོ། །ལུང་རིགས་རྒྱ་མཚོའི་དགོངས་པ་ལ། །ལྟ་བའི་མདོ་འགག་མ་ནོར་ཅིག

།བརྒྱ་ལ་མདོ་འགག་ནོར་བ་ན། །སྒོམ་ཆེན་སློབ་གཉེར་དྲན་དོགས་ཡོད། །ཉམས་ཟང་ཟིང་ལང་ལིང་མང་བ་ན། སྒོམ་ཆེན་ཐེ་ཚོམ་མ་ཟ་ཞིག །བརྒྱ་ལ་ཐེ་ཚོམ་ཟོས་པ་ན། །ཉམས་ལ་འདྲེ་རྡུང་བྱེད་ཉེས་ཡོད། །སྙིང་རུས་སྡུག་བསྲན་འབད་དུས་སུ། །སྡིག་སློང་ན་ཚ་འོང་ཉེན་ཡོད། །བརྒྱ་ལ་ན་ཚ་བྱུང་བ་ན། །ལོག་པའི་རིམ་གྲོ་བྱེད་ཉེན་ཡོད། །འབྲས་བུ་སངས་རྒྱས་ཐོབ་འདོད་ན། །ཉམས་ལང་ལིང་མཐོ་དམན་མང་པོ་ཡོངས། །དེ་ལ་རང་སོར་མ་བཞག་ན། །སྤང་བླང་བྱས་པས་སྒོམ་ཆེན་འཁྲུལ། །བླ་མའི་ངོ་སྤྲོད་མ་མཆིས་པའི། སྒོམ་ལོ་བྱས་ཀྱང་དོན་མི་རྟོགས། །མང་པོ་བཤད་ཀྱང་གོ་རྒྱུ་མེད། །མན་ངག་གནད་འགག་ཟིན་པ་གྱིས། །མི་མེད་ལུང་པ་སྟོང་པ་ན། །མི་ལ་རས་པ་ཉམས་མྱོང་སྐྱོང༌། །མི་ལ་སྒོམ་བསྲན་མ་ཆུང་ཅིག །བརྒྱ་ལ་སྒོམ་བསྲན་ཆུང་བ་ན། །སེམས་ལེ་ལོའི་འདམ་དུ་བྱིང་ཉེན་ཡོད། །འདིར་ཁ་བཤད་ཆོས་གཏམ་མ་རྩོད་པར། །སེམས་སྒོམ་འདོད་ཡེང་བ་མེད་པར་བརྩོན། །ཞེས་གསུངས་སོ། །ཡང་རང་སེམས་གྲོས་འདེབས་ཀྱི་མགུར་འདི་གསུངས་པ། ན་མོ་གུ་རུ། དབེན་པའི་རི་ཁྲོད་མི་འགྲིམ་ནས། །ད་གྲོང་ཡུལ་གཡང་ཆགས་ཅིག་བྱེད་པ། །སྲད་མ་ཅན་ཁྱོད་ལ་དགོས་པ་ལགས་སོ། །ད་རུང་རྗེ་གོང་མའི་མཛད་སྤྱོད་མ་མཐོང་བར་འདུག་པ། །ད་མནོ་བསམ་ཅིག་ཐོང་ལ་སྙིང་རུས་ཤིག་བསྐྱེད་དང༌། །རས་གོས་རྐྱང་པ་ཙམ་རེས་མི་གོན་པ་ནི། །ད་རུང་སྣལ་མའི་དུག་པོ་མི་འཚེམ་པ། །ལེ་ལོ་ཅན་ཁྱོད་ལ་དགོས་པ་ཅིག་ལགས་སོ། །ད་རུང་ལུས་ལ་གཏུམ་མོ་མེ་སྦར་བར་འདུག་པ། ད་མནོ་བསམ་ཅིག་ཐོང་ལ་སྙིང་རུས་ཤིག་བསྐྱེད་དང༌། །ཟས་སུ་ཏིང་འཛིན་མི་གསོལ་བར་ནི། །ད་རུང་ཞིམ་བཅུ་མངར་དགུ་འདོད་པ། །ཞིམ་ལྟོ་ཅན་ཁྱོད་ལ་དགོས་པ་ཅིག་ལགས་སོ། །ད་རུང་ཟས་ནི་སྲེད་པ་མ་སྤངས་པར་འདུག་པ། །ད་མནོ་བསམ་ཅིག་ཐོང་ལ་སྙིང་རུས་ཤིག་བསྐྱེད་དང༌། །སྤྲང་པོའི་དམན་ས་ཅིག་མི་འཛིན་པར་ནི། །ད་རུང་གཞན་གྱི་ཕྱེ་གཏོར་འགམ་པ། །ཚུལ་འཆོས་ཅན་ཁྱོད་ལ་དགོས་པ་ལགས་སོ། །ད་མནོ་བསམ་ཞིག་ཐོང་ལ་སྙིང་རུས་ཤིག་བསྐྱེད་དང༌། །ཞེན་མེད་ཀྱི་ལྡོམ་བུ་མི་བྱེད་པར་ནི། །ད་རུང་རྙེད་པ་བཀུར་སྟི་འཚོལ་བ།

ལོག་སྲེད་ཅན་ཁྱེད་ལ་དགོས་པ་ཅིག་ལགས་སོ། །ད་རུང་ཞེན་པ་ནང་ནས་མ་ལོག་པར་འདུག་པ། །ད་མནོ་བསམ་ཞིག་ཐོང་ལ་སྙིང་རུས་ཞིག་བསྐྱེད་དང༌། །སྐྱེ་མེད་ཉམས་སུ་མི་ལེན་པར་ནི། །ད་རུང་མཐུན་འཇུག་གི་ཕོ་ཟོ་ཅིག་བསྐྱེད་པར། །སྒྲིག་ཀ་ཅན་ཁྱོད་ལ་དགོས་པ་ཅིག་ལགས་སོ། །ད་རུང་སྔར་གྱི་སྤྱོད་པ་མ་འགྱུར་བར་འདུག་པ། །ད་མནོ་བསམ་ཞིག་ཐོང་ལ་སྙིང་རུས་ཤིག་བསྐྱེད་དང༌། །གཉེན་མེད་བཤེས་མེད་ཀྱི་ཡུལ་དུ་མི་འཁྱམས་པར་ནི། །ད་རུང་སྔར་འདྲིས་ཀྱི་ཡུལ་དུ་འདུག་པ། གདུང་སེམས་ཅན་ཁྱོད་ལ་དགོས་པ་ཅིག་ལགས་སོ། །ད་རུང་དགྲ་གཉེན་མ་ཤེས་པར་འདུག་པ། །ད་མནོ་བསམ་ཞིག་ཐོང་ལ་སྙིང་རུས་ཤིག་བསྐྱེད་དང༌། །བརྗེད་མེད་ཀྱི་དོན་ལ་མི་ལྟ་བར་ནི། །ད་རུང་ཡིག་ནག་གི་དཔེ་ཆ་ཅིག་གསོག་པ། །ཟིན་བྲིས་ཅན་ཁྱོད་ལ་དགོས་པ་ཅིག་ལགས་སོ། །ད་རུང་སྣང་བ་དཔེ་ཆར་མ་ཤར་བར་འདུག་པ། །ད་མནོ་བསམ་ཞིག་ཐོང་ལ་སྙིང་རུས་ཤིག་བསྐྱེད་དང༌། །ཞེས་གསུངས་སོ། །དེ་ཐམས་ཅད་དོམ་ལུང་བྲག་གསེབ་ཀྱི་སྐོར་རོ།། །།དེ་ནས་རྗེ་བཙུན་བྲིན་གྱི་སྤྲོ་བདེ་ཕུག་བྱ་བ་ན་བཞུགས་དུས། སློབ་མ་རས་པ་རྡོ་རྗེ་དབང་ཕྱུག་ཡོན་བདག་འགའ་བྱུང་ནས་ངེད་ཚོའི་ཉམས་ལེན་གང་ལ་བྱེད་ཞུས་པའི་ལེན་དུ་མགུར་འདི་གསུངས་སོ། །སེམས་ལས་གཞན་པའི་སངས་རྒྱས་མེད། །ལམ་རྩ་དང་རླུང་ལས་མྱུར་བ་མེད། །ཉམས་བདེ་སྟོང་གཉིས་ལས་བཟང་བ་མེད། །ལྷ་དཀོན་མཚོག་གསུམ་ལས་གཉན་པ་མེད། །དྲིན་བླ་མ་རྗེ་ལས་ཆེ་བ་མེད། །དེ་འགྲོ་བ་ཀུན་གྱི་སྤྱི་བོར་བཀུར། །མ་ནོར་ལམ་སྣ་མྱུར་དུ་འདྲེན། །ཡིད་ཆེས་དྲོད་རྟགས་འབྲལ་བ་མེད། །དེ་ཡེ་ཤེས་རྒྱུད་ལ་སྐྱེས་པ་ཡིན། །དྲོད་ཚད་ནང་ནས་ཤར་བ་ཡིན། །རེ་དོགས་གཉིས་པོ་མི་གདའ་ན། །རང་གི་སེམས་ཐག་ཆོད་པ་ཡིན། །ཐེ་ཚོམ་ཡིད་གཉིས་མི་གདའ་ན། །བརྒྱུད་པའི་གདམས་པ་ཐེབ་པ་ཡིན། །སྣང་སྲིད་སྒྱུ་མར་འབྱོངས་པ་ཡིན། །སྣང་བ་བྱིན་གྱིས་རློབས་པ་ཡིན། །སེམས་ཅན་སྙིང་རྗེས་ཟིན་པ་ཡིན། །བྱམས་པ་རྒྱུད་ལ་སྐྱེས་པ་ཡིན། །བླ་མ་སངས་རྒྱས་སུ་ཤེས་པ་ཡིན། །བྱིན་རླབས་ལག་བཅང་དུ་ཐག་པ་ཡིན། །ཟུར་སྡེབས་ཚིག་རྐང་གཅོད་པ་ཡིན། །གོ་བས་བསམ་ན་ཆོས་སུ་འདུག

།མ་གོ་སྟོང་འགྱུར་དབྱངས་སུ་མཐོང༌། །ཞེས་གསུས་ཏེ་གདམས་ངག་གནང་ནས་བསྒོམ་དུ་བཅུག་པས། སློབ་མ་དེ་རྣམས་ལ་ཉམས་རྟོགས་པ་སྐྱེས་ནས་ཁོང་རྣམས་ན་རེ། བླ་མའི་བཞུགས་གནས་གང་དུ་ཡོད། །དངོས་གྲུབ་དང་ཐུགས་དམ་གང་བཟང༌། །བདེ་སྐྱིད་དང་སྤྲོ་བ་ཇི་ལྟ་བུ་སྐྱེས། །ཞེས་ཞུས་པས་ཡང་མགུར་འདི་གསུངས་སོ། །ང་ཡི་བརྒྱུད་པ་རྡོ་རྗེ་འཆང་ཆེན་ཡིན། །ཡང་མེས་ཏེ་ལོ་བཟང་པོ་ཡིན། །མེས་པོ་ནཱ་རོ་པཎ་ཆེན་ཡིན། །ཕ་རྒན་མར་པ་ལོ་ཙྭ་ཡིན། །ང་རང་མི་ལ་རས་པ་ཡིན། །གདམས་ངག་འོད་གསལ་རྒྱུན་ཆགས་ཡིན། དེ་ནི་ཡིན་པ་རྣམ་དྲུག་ཡིན། །དྲུག་པ་འདི་དང་མ་བྲལ་ན། །མི་བདེ་མ་མཆིས་བདེ་མོར་མཆིས། །གླུ་དེ་ཡང་བདེ་སྟེ་འདི་ཡང་བདེ། །ད་ལན་མི་ལའི་རྫུན་དྲུག་འཆད། གནས་ཆུ་ཤིང་འཛོམ་པའི་དགོན་པ་ན། །འཁོར་ཉེ་གནས་ཟེར་བ་རྫུན་དུ་གདའ། །ཟ་རོགས་ངན་པ་དགོས་རྒྱུ་མེད། །གཏམ་ངན་མང་པོ་རྣ་བ་ཚ། །ལུས་ལ་གཏུམ་མོ་འབར་ཙ་ན། ཐེར་ཕྲུག་མང་པོ་རྫུན་དུ་གདའ། །དུག་ཧྲུལ་ཁྲེས་པོ་བྱ་རྒྱུ་མེད། །ཤི་དུས་གྲོགས་མཆོད་ཞེན་པ་མེད། །སྒོམ་ཏིང་འཛིན་རང་ས་ཟིན་ཙམ་ན། ཤ་ཆང་ཞིམ་ལྟོ་རྫུན་དུ་གདའ། བྲལ་བྲེལ་མང་པོས་སྣང་བ་སྤུན། །ཉལ་དུས་ཡི་མུག་དགེ་སྦྱོར་འཁྲུགས། །ཞེན་པ་ནང་ནས་ལོག་ཙ་ན། །ནོར་རྫས་མང་པོ་རྫུན་དུ་གདའ། །ཁེ་ཚོང་མང་པོའི་དགོས་པ་མེད། །ཅེས་ཀྱང་སྡིག་པའི་རྣམ་སྨིན་འགོ །སྙིང་རུས་སྒོམ་བསྲན་བསྐྱེད་དུས་སུ། །འཁོར་སློབ་ཟེར་བ་རྫུན་དུ་གདའ། །མཇལ་འཕྲད་མང་པོས་དགོས་པ་མེད། །ཅིས་ཀྱང་དགེ་སྦྱོར་འཆག་པ་ཡིན། །མཁའ་འགྲོའི་སྙན་བརྒྱུད་བསྒོམ་དུས་ན། །ཆོས་བཤད་མང་པོ་རྫུན་དུ་གདའ། །བཤད་པ་མང་པོའི་དགོས་པ་མེད། །ཅིས་ཀྱང་ང་རྒྱལ་སུས་ཀྱང་འདོད། རྫུན་དྲུག་མན་ངག་རྡོ་རྗེའི་མགུར། །ཤེས་པར་གྱིས་ལ་གོ་བ་ལོང༌། །ཞེས་གསུངས་པས། ཡང་ཁོང་རྣམས་ཀྱིས་གནས་གང་སྤྲོ་དང་ཐུགས་དམ་གང་འཕེལ་ཞིག་གསུང་བར་ཞུ་ཞུས་པས།

ད་རེས་ཕ་རྒན་གྱི་རྗེས་སུ་སློབ་དགོས་པས། ང་ཡི་གླུ་འདི་ལ་ཉོན་གསུངས་ནས་མགུར་འདི་གསུངས་སོ། །མི་ལ་མི་བདེ་མ་མཆིས་བདེ་མོར་མཆི། །ལར་ཡང་བདེ་སྟེ་འདི་ཡང་བདེ། །ང་མི་ལ་རས་པའི་ཆེ་དྲུག་འཆད། །མི་ལའི་ཆེ་དྲུག་འཆད་ཙམ་ན། བླ་མ་དཀོན་མཆོག་བཀའ་དྲིན་ཆེ། །ཡི་དམ་མཁའ་འགྲོ་བྱིན་རླབས་ཆེ། །ཆོས་སྐྱོང་མགོན་པོ་མཐུ་རྩལ་ཆེ། །སྙན་བརྒྱུད་གདམས་ངག་ཟབ་ཏིག་ཆེ། །མི་ལ་རས་པ་སྒོམ་བསྲན་ཆེ། །གྲྭ་དང་བུ་སློན་དད་པ་ཆེ། །མི་ལའི་ཆེ་དྲུག་འདི་དང་མ་བྲལ་ན། །མི་བདེ་མ་མཆིས་བདེ་མོར་མཆིས། །གླུ་དེ་ཡང་བདེ་སྟེ་འདི་ཡང་བདེ། །ད་རེས་མི་ལའི་བདེ་དྲུག་འཆད། །མི་མེད་ལུང་པར་སྣང་བ་བདེ། །བླ་མའི་གདམས་ངག་སེམས་ལ་བདེ། འབོལ་ཆུང་དྲོན་མོ་འོག་ན་བདེ། །དབེན་ཁང་བདེ་མོ་སྟེང་ན་བདེ། །འགྲང་ལྟོགས་རན་པའི་སྒྱུ་ལུས་བདེ། །འཁྲུལ་འཁོར་ལུས་ཀྱི་བཅའ་ཐབས་བདེ། །མི་ལ་བདེ་དྲུག་འདི་དང་མ་བྲལ་ན། །མི་བདེ་མ་མཆིས་བདེ་མོར་མཆིས། །གླུ་དེ་ཡང་བདེ་སྟེ་འདི་ཡང་བདེ། ད་རེས་མི་ལའི་འདུས་དྲུག་འཆད། །མི་ལའི་འདུས་དྲུག་འཆད་ཙམ་ན། །རྩ་རླུང་དབུ་མའི་ནང་དུ་འདུས། །ཉིན་པར་མི་ཡི་ཚོགས་རྣམས་འདུས། །བྱང་སེམས་འཁོར་ལོ་སྲོག་ལ་འདུས། །ནུབ་མོ་མཁའ་འགྲོ་ཚོགས་སུ་འདུས། །རང་སེམས་སྙིང་རྗེའི་ཡུལ་དུ་འདུས། །ནང་ནུབ་ཟས་ནོར་ཚོགས་སུ་འདུས། །མི་ལ་འདུས་དྲུག་འདི་དང་མ་བྲལ་ན། །མི་བདེ་མ་མཆིས་བདེ་མོར་མཆིས། །གླུ་དེ་ཡང་བདེ་སྟེ་འདི་ཡང་བདེ། །ད་རེས་མི་ལའི་རྫོང་དྲུག་འཆད། །མི་ལའི་རྫོང་དྲུག་འཆད་ཙམ་ན། །རག་མ་བྱང་ཆུབ་སྒྲུབ་པའི་རྫོང༌། །སྤོ་རི་སྤོ་མཐོ་ནམ་མཁའ་རྫོང༌། །བྲག་དམར་མཆོང་གླིང་ཁྱུང་གི་རྫོང༌། །མོན་གྱི་སྐྱིད་ཕུག་ཉི་མ་རྫོང༌། །ཀ་ཏེའི་ཤེལ་ཕུག་ཆུ་ཤིང་རྫོང༌། །བྲག་དཀར་རྟ་སོ་དབུ་མའི་རྫོང༌། །མི་ལ་རྫོང་དྲུག་འདི་དང་མ་བྲ་ལ་ན། །མི་བདེ་མ་མཆིས་བདེ་མོར་མཆིས། །གླུ་དེ་ཡང་བདེ་སྟེ་འདི་ཡང་བདེ། །ད་རེས་མི་ལའི་རྫོང་དྲུག་འཆད།

མི་ལའི་རྫོང་དྲུག་འཆད་ཙ་ན། །ཕྱག་རྒྱ་ཆེན་པོ་ལྟ་བའི་རྫོང༌། །ནཱ་རོ་ཆོས་དྲུག་སྒོམ་པའི་རྫོང༌། །ཐབས་ལམ་ཟབ་མོ་སྤྱོད་པའི་རྫོང༌། སྐུ་གསུམ་ལྷུན་གྲུབ་འབྲས་བུའི་རྫོང༌། །མི་ལ་རས་པ་དབྱངས་ཀྱི་རྫོང༌། །བྲག་དཀར་སྤོ་མཐོ་གནས་ཀྱི་རྫོང༌། །མི་ལ་རྫོང་དྲུག་འདི་དང་མ་བྲལ་ན། །མི་བདེ་མ་མཆིས་བདེ་མོར་མཆིས། །གླུ་དེ་ཡང་བདེ་སྟེ་འདི་ཡང་བདེ། །ད་རེས་མི་ལའི་བཟང་དྲུག་འཆད་ཙམ་ན། །ཕྱག་རྒྱ་ཆེན་པོ་ལྟ་བ་བཟང༌། །ནཱ་རོ་ཆོས་དྲུག་སྒོམ་པ་བཟང༌། །ཐབས་ལམ་ཟབ་མོ་སྤྱོད་པ་བཟང༌། །སྐུ་གསུམ་ལྷུན་གྲུབ་འབྲས་བུ་བཟང༌། །བཀའ་བརྒྱུད་བླ་མའི་བྱིན་རླབས་བཟང༌། །མི་ལའི་བཟང་དྲུག་འདི་དང་མ་བྲལ་ན། །མི་བདེ་མ་མཆིས་བདེ་མོར་མཆིས། །ཁྱེད་འདིར་བཞུགས་ཡོན་བདག་བུ་སློབ་རྣམས། ཕན་པའི་ཆོས་ལ་བྱེད་མཁན་མེད། །གནོད་པའི་སྡིག་ལ་ཧབ་ཐོབ་བྱེད། །སྡུག་བསྔལ་སྡིག་པའི་འབྲས་བུ་ཡིན། །སྡུག་པ་རང་གིས་བྱས་པ་ཡིན། །བདེ་བ་དགེ་བའི་འབྲས་བུ་ཡིན། །བདེ་སྐྱིད་རང་གི་རང་ལ་གྱིས། །ཞལ་ཡང་ཡང་མཇལ་བའི་སྨོན་ལམ་འཚལ། །ཞེས་གསུངས་སོ། །ཡང་གསུངས་པ། །དུས་གསུམ་སངས་རྒྱས་རྩ་བ་དེ། །བརྒྱུད་ལྡན་བླ་མ་རིན་ཆེན་ཡིན། །དགོས་འདོད་ཐམས་ཅད་འབྱུང་བ་ལ། །མོས་གུས་མི་བྱེད་སྙིང་མེད་པོ། །དལ་འབྱོར་བདེ་ལྡན་ལུས་པོ་འདི། །གཏན་གྱི་སོ་ནམ་མི་བྱེད་པར། །ལུས་རྫ་ཆག་བཞིན་དུ་བོར་བ་ལ། །རྟག་ཏུ་རེ་བའི་སྙིང་མེད་པོ། །དམ་ཆོས་འདི་ཀུན་སྤྱི་ནོར་ལ། །མི་དད་ལྡན་ཀུན་སོ་སོ་རང་རང་གིས། །འདོད་མོས་བགོ་བཤའ་བྱེད་ཙམ་ན། སྐལ་པ་མི་ལེན་སྙིང་མེད་པོ། །དམ་ཆོས་འདི་ཀུན་གྱི་སྤྱི་ནོར་ལ། །མི་དད་ལྡན་ཀུན་སོ་སོ་རང་རང་གིས། །འདི་མོས་བགོ་བཤའ་བྱེད་ཙམ་ན། །སྐལ་པ་མི་ལེན་སྙིང་མེད་པོ། །ཡི་དམ་ལྷ་ཡི་སྙིང་པོ་ལ། །མ་ཡེངས་ཐུན་བཞིར་མི་ཟླ་བར། །ཟད་པ་མེད་པའི་ལོང་གཏམ་གྱིས། །དུས་འདའ་བར་བྱེད་པའི་སྙིང་མེད་པོ། །རང་སེམས་ཡིད་བཞིན་ནོར་བུ་འདི། །འབྲལ་མེད་སྐུ་གསུམ་དུ་མི་བསྒོམ་པར། །རི་དྭགས་སྨིག་རྒྱུ་སྙེགས་པ་བཞིན། །ཚིག་ཕྱིར་འབྲང་བའི་སྙིང་མེད་པོ། །ཟང་ཟིང་ཟས་ནོར་བསགས་པ་དེ། །རང་གཞན་དོན་དུ་མི་གཏོང་བར།

སྔར་འདྲིས་སེར་སྣ་གར་ཕྱིན་གྱིས། །སྦྱིན་མི་ཕོད་པའི་སྙིང་མེད་པོ། །ཚེ་ཡོངས་སུ་ཟད་པའི་ལྷག་མ་ལ། །ལོང་མེད་བརྩོན་འགྲུས་མི་རྩོམ་པར། མགུ་བ་མེད་པའི་ཕན་སེམས་ཀྱིས། །ཚེ་ལོང་མེད་དུ་སྐྱེལ་བའི་སྙིང་མེད་པོ། །ཞེས་གསུངས་པས་དེར་བཞུགས་པ་ཐམས་ཅད་སྣང་བ་འགྱུར་ཞིང་ཆོས་ལ་སྤྲོ་བར་གྱུར་ཏོ། །དེ་ཐམས་ཅད་བྲག་དཀར་རྟ་སོའི་སྐོར་རོ། ། ༈ དེ་ནས་ཐོང་ལའི་ཕར་ངོས་ན་དམ་པ་རྒྱ་གར། ཚུར་ངོས་ན་མི་ལ་རས་པ་བཞུགས། གཅིག་ལས་གཅིག་མཇལ་སྤྲོ་བས། དམ་པ་ལ་ཡི་ཕར་ངོས་ནས་ཡར་བྱོན། རྗེ་བཙུན་ཚུར་ངོས་ནས་ཡར་བྱོན། གཅིག་གི་གཅིག་འབྱོན་པ་ནི་མཁྱེན་ཏེ། མི་ལས་ངས་སྤྲུལ་པ་ཞིག་བྱས་ནས་ཨེ་ཤེས་ཡིན་དགོངས་ནས། ལ་ཁ་ཅིག་ན་ཤིང་སྲད་མའི་ཕུང་པོ་གཅིག་ཏུ་སྤྲུལ་ནས་བཞུགས་ཙ། དམ་པས་ཤིང་དེ་ལ་རྡོག་སུབ་ཅིག་བྱས་ནས། ཁྱོད་རྣལ་འབྱོར་པའི་གྲུབ་རྟགས་ཀྱང་ཁྱི་ལུད་གསོག་གི་མེ་ཏོག་འདི་རང་ཡིན་ཟེར་ནས་བྱོན་སོང་བས། མི་ལས་དམ་པའི་བལ་ཐུལ་གྱི་མཐུ་བ་ནས་བཟུང་བས། དམ་པས། མི་ལ་ཟེར་ལེ་ཁྱོད་མཁའ་འགྲོའི་སྲོག་སྙིང་གླུར་བླངས། བོན་དུ་གྱེར་བས་མཁའ་འགྲོ་འཁྲུགས་ནས། ད་ལྟ་ཤ་ཟའི་མཁའ་འགྲོ་མས་ཁྱོད་ཀྱི་དོན་སྙིང་དམར་ཙེ་རེ་རེ་ཁྱེར་བྱུང་བ་དང་འཕྲད། ད་ཞག་བདུན་ནས་ཁྱེད་འཆི་གསུངས་པས། རྗེ་བཙུན་གྱིས་མགུར་འདི་གསུངས་སོ། །སེམས་མཐའ་བྲལ་ཆེན་པོའི་སེང་ཆེན་ལ། །བློ་ཡ་ང་མེད་པའི་གཡུ་རལ་རྒྱས། །འཁྱགས་ཞུ་མེད་པའི་གངས་ལ་ཉལ། །རྣལ་འབྱོར་ལྟ་བ་མཁན་དེ་ཤི་ན་ཡང་ཤི། །ཤི་ན་ཡང་རང་དགའ་བདེ་བའི་རྒྱུ། །ཤི་ན་རྣལ་འབྱོར་ཤིན་ཏུ་སྐྱིད། །ཨང་ངེ་དམ་པ་རྗེ་བཙུན་པ། །སེམས་མི་གཡོ་རྒྱུད་ཀྱི་ཤ་ཕོ་ལ། །ཉམས་དུ་མ་རོ་གཅིག་གི་རུ་བཅུ་རྒྱས། །བདེ་གསལ་ཆེན་པོའི་སྤང་ལ་ནལ། །རྣལ་འབྱོར་སྒོམ་པ་མཁན་དེ་ཤི་ནའང་ཤི། །ཤི་ན་ཡང་དགའ་བདེ་བའི་རྒྱུ། །ཤི་ན་རྣལ་འབྱོར་ཤིན་ཏུ་སྐྱིད། །ཨ་ངེ་དམ་པ་རྗེ་བཙུན་པ། །རང་དོན་ལྷུར་ལེན་སྟག་མོ་ལ། །གཞན་དོན་ལྷུར་ལེན་རི་མོ་རྒྱས། །བདེ་གསལ་ཆེན་པོའི་ནགས་ལ་ཉལ། །རྣལ་འབྱོར་སྤྱོད་པ་མཁན་དེ་ཤི་ནའང་ཤི། །ཤི་ནའང་རང་དགའ་བདེ་བའི་རྒྱུ། །ཤི་ན་རྣལ་འབྱོར་ཤིན་ཏུ་སྐྱིད། །ཨང་ངེ་དམ་པ་རྗེ་བཙུན་པ། །དགེ་བཅུ་འབྲལ་མེད་ཀྱི་ཉ་མོ་ལ། །སྡིག་བཅུས་མ་གོས་གསེར་མིག་འཁྱིལ། །རྒྱུན་ཆད་མེད་པར་ཆུ་བོའི་གཞུང་ལ་འཕྱོ། །རྣལ་འབྱོར་དམ་ཚིག་ཅན་དེ་ཤི་ནའང་སྐྱིད། །ཤི་ནའང་རང་དགའ་བདེ་བའི་རྒྱུ། །ཤི་ནའང་རྣལ་འབྱོར་ཤིན་ཏུ་སྐྱིད། །ཨང་ངེ་དམ་པ་རྗེ་བཙུན་པ།

ཕྱི་སྣང་བ་དཀར་དམར་གྱི་ཤོག་བུ་ལ། །ནང་རིག་པ་སེམས་ཀྱི་ཡི་གེ་བྲི། །འགྱུར་མེད་བརྟན་པོར་ཉམས་སུ་བླངས། །རྣལ་འབྱོར་དམ་ཆོས་མཁན་དེ་ཤི་ནའང་ཤི། །ཤི་ནའང་རང་དགའ་བདེ་བའི་རྒྱུ། །ཤི་ན་རྣལ་འབྱོར་ཤིན་ཏུ་སྐྱིད། །ཨང་ངེ་དམ་པ་རྗེ་བཙུན་པ། སེམས་འགྱུ་བ་དང་སངས་ཀྱི་ཁྱུང་ཆེན་ལ། །བློ་རེ་དོགས་མེད་པའི་གཤོག་དྲུག་རྒྱས། འདུས་མ་བྱས་ནམ་མཁའི་དབྱིངས་སུ་འཕུར། །རྣལ་འབྱོར་འབྲས་བུ་མཁན་དེ་ཤི་ནའང་ཤི། །ཤི་ནའང་རང་དགའ་བདེ་བའི་རྒྱུ། །ཤི་ན་རྣལ་འབྱོར་ཤིན་ཏུ་སྐྱིད། །ཨང་ངེ་དམ་པ་རྗེ་བཙུན་པ། །རྒྱུད་ལ་ཐེབ་པའི་གདམས་ངག་ལ། །འཕེལ་འགྲིབ་མེད་པའི་སྣང་བ་རྒྱས། །དེ་ལྟ་བུ་ཡི་རྟོགས་པ་འཁྲུངས། །གདམས་ངག་མཁན་དེ་ཤི་ནའང་བདེ། ཤི་ན་ཡང་རང་དགའ་བདེ་བའི་རྒྱུ། །ཤི་ན་རྣལ་འབྱོར་ཤིན་ཏུ་སྐྱིད། །ཨང་ངེ་དམ་པ་རྗེ་བཙུན་པ། །ང་རྦབ་ཏུ་འདྲིལ་བས་བདེ་སར་ཆགས། །ཆུ་ཡིས་ཁྱེར་བས་སྐམ་སར་ཐོན། རླུང་གིས་ཁྱེར་བས་དགུང་དང་མཉམ། །མགོ་བོ་གཏུམ་པས་རྒྱང་མིག་གསལ། །ཁ་རྗེ་ལོག་པས་ཟས་དང་འཕྲད། །དངོས་གྲུབ་མཁན་དེ་ཤི་ནའང་བདེ། །ཤི་ན་ཡང་རང་དགའ་བདེ་བའི་རྒྱུ། །ཤི་ན་རྣལ་འབྱོར་ཤིན་ཏུ་སྐྱིད། །ཨང་ངེ་དམ་པ་རྗེ་བཙུན་པ། །ཞེས་ཤི་བ་བདེ་དྲུག་གི་མགུར་འདི་ཕུལ་བས། དམ་པའི་ཞལ་ནས། ཁྱེད་རྣལ་འབྱོར་པའི་ཉམས་ལ་རྒྱ་མཚོ་ལ་སྣག་ཚ་བྱས། རྩི་ཤིང་ལ་མྱུ་གུ་བྱས། ཡུལ་དང་ཐེལ་ལ་ཤོག་བུ་བྱས་ནས། སེམས་ཅན་ཐམས་ཅད་བྲི་མཁན་བྱས་ཀྱང་བྲི་བ་དང་བརྗོད་པས་མི་ལང༌། ཁྱོད་སྐྱེ་འཆི་གཉིས་ལ་མི་འཇིགས་པ་ཐག་ཆོད་པ་ཅིག་དགོས་པ་ཡིན་གསུངས་པས། དེའི་ལན་དུ་ཐག་ཆོད་དྲུག་གི་མགུར་འདི་གསུངས་སོ། །ལྟ་བ་སྐྱེ་མེད་ཀྱི་ངང་ལ་འཆི་མེད་འཕྱོ། །སྐྱེ་འཆིའི་མཚན་མ་རང་སར་གྲོལ། །ལྟ་བ་ཐག་ཆོད་བློ་རེ་བདེ། །སེམས་མ་བཅོས་པ་འདི་བདེ་མོར་གདའ། །སྒོམ་མེད་ངང་ལ་ཡེང་མེད་འཕྱོ། །བྱིང་རྒོད་ཀྱི་མཚན་མ་རང་སར་གྲོལ། །སྒོམ་པའི་ཐག་ཆོད་བློ་རེ་བདེ། །སེམས་མ་བཅོས་པ་འདི་བདེ་མོར་གདའ། །སྤྱོད་པ་འགགས་མེད་ངང་ལ་ཤུགས་འཕྱུང་འཕྱོ། །ཚུལ་འཆོས་ཀྱི་མཚན་མ་རང་སར་གྲོལ། །སྤྱོད་པའི་ཐག་ཆོད་བློ་རེ་བདེ། །སེམས་མ་བཅོས་པ་འདི་བདེ་མོར་གདའ། །དབང་བསྐུར་མེད་ངང་ལ་ཐོབ་མེད་འཕྱོ། །ལྷ་སྐུའི་མཚན་མ་རང་སར་གྲོལ། །དབང་བསྐུར་གྱི་ཐག་ཆོད་བློ་རེ་བདེ། །སེམས་མ་བཅོས་པ་འདི་བདེ་མོར་གདའ། །དམ་ཚིག་བསྲུང་མེད་ངང་ལ་ཉམས་མེད་འཕྲོ། །སྲུང་སྡོམ་གྱི་མཚན་མ་རང་སར་གྲོལ། །དམ་ཚིག་ཐག་ཆོད་བློ་རེ་བདེ། །སེམས་མ་བཅོས་པ་འདི་བདེ་མོར་གདའ།

འབྲས་བུ་རེ་མེད་ངང་ལ་དོགས་མེད་འཕྱོ། །རེ་དོགས་ཀྱི་མཚན་མ་རང་སར་གྲོལ། འབྲས་བུའི་ཐག་ཆོད་བློ་རེ་བདེ། །སེམས་མ་བཅོས་པ་འདི་བདེ་མོར་གདའ། །ཞེས་གསུངས་པས་དམ་པ་མཉེས་ཏེ། བོད་ཀྱི་རྣལ་འབྱོར་པ་ལ་ཐག་ཆོད་མོ་འདུག་གསུངས་པས། རྗེ་བཙུན་གྱིས་ཞུས་པ། ཕ་དམ་པ་ཁྱེད་ལ་དམ་ཆོས་སྡུག་བསྔལ་ཞི་བྱེད་བྱ་བ། ཁ་ནང་དུ་ལོག་ནས་སེམས་ལ་བལྟས་པས། སངས་རྒྱས་ཀྱི་དགོངས་པ་ཅིག་ཆོད་དུ་རྟོགས་པའི་གདམས་ངག་ཟབ་མོ་ཡོད་པ་དེ་བདག་ལ་གནང་བར་ཞུ་ཞུས་པས། ཕ་དམ་པའི་ཞལ་ནས་མགུར་འདི་གསུངས་སོ། །དམ་ཆོས་སྡུག་བསྔལ་ཞི་བྱེད་འདི། །གདོན་གནོད་སྦྱིན་ཕོ་འདུས་ཙམ་ན། །བརྟུལ་ཞུགས་འཁྲུལ་འཁོར་བཅའ་བ་ཡིན། །ལུས་ལ་ན་ཚ་བྱུང་ཙམ་ན། །དབྱིངས་རིག་གཅིག་ཏུ་བསྲེ་བ་ཡིན། །རྣམ་རྟོག་ཕྲ་མོ་སྐྱེས་ཙམ་ན། །ཉོན་མོངས་འབུར་འཇོམས་བྱེད་པ་ཡིན། །གཅིག་པུར་ལྐོག་ཏུ་ཉལ་ཙམ་ན། །རིག་པ་ལྗེན་པར་འཇོག་པ་ཡིན། །མང་པོའི་ནང་དུ་སྡོད་ཙམ་ན། །གང་ཤར་རང་ངོ་ལྟ་བ་ཡིན། །བྱིང་བ་ཕཊ་ཀྱིས་བསྲིང་བ་ཡིན། །འཕྲོ་ན་རྩ་བ་གཅོད་པ་ཡིན། །རྒོད་ན་དབྱིངས་སུ་འཇོག་པ་ཡིན། །ཤེས་པ་ཡུལ་ཕྱིར་འཕྲེང་ཙམ་ན། །དེ་ཉིད་དོན་ལ་ལྟ་བ་ཡིན། །དམ་ཆོས་སྡུག་བསྔལ་ཞི་བྱེད་འདི། །ལྟས་ངན་བྱུང་ན་གཡང་དུ་ལེན། །རྣམ་རྟོག་ཇི་ལྟར་དགྱེས་དགྱེས་མཛོད། །ན་ཚ་བྱུང་ན་བོགས་སུ་འདོན། །འབྱུང་བཞི་ཇི་ལྟར་དགྱེས་དགྱེས་མཛོད། །འཆི་བ་བྱུང་ན་ལམ་དུ་སློང༌། །འཆི་བདག་ཇི་ལྟར་དགྱེས་དགྱེས་མཛོད། །དམ་ཆོས་སྡུག་བསྔལ་ཞི་བྱེད་འདི། །དུས་གསུམ་རྒྱལ་བའི་དགོངས་པ་ཡིན། རྡོ་རྗེ་འཆང་གི་གསང་ཚིག་ཡིན། །མཁའ་འགྲོ་སྡེ་བཞིའི་སྲོག་སྙིང་ཡིན། །རྒྱུད་སྡེ་བཞི་ཡི་གདམས་པ་ཡིན། །སྙན་བརྒྱུད་གནད་ཀྱི་མན་ངག་ཡིན། །མན་ངག་ཐབས་ཀྱི་ལྡེའུ་མིག་ཡིན། །དམ་ཆོས་སྡུག་བསྔལ་ཞི་བྱེད་ལགས། །ཞེས་གསུངས་ནས་རྩ་འཇག་གི་སྟེང་དུ་སྐྱིལ་ཀྲུང་བཅས་ནས་བཞུགས་པ་དང༌།

རྗེ་བཙུན་ཡང་རྩྭ་འཇག་མ་གཅིག་ཚལ་བ་བརྒྱད་དུ་བཏང་བ་ཅིག་གི་སྟེང་དུ་སྐྱིལ་ཀྲུང་བཅས་ནས་བཞུགས་པས། དམ་པ་སངས་རྒྱས་ངོ་མཚར་སྐྱེས་ནས་སྤྱན་ཟིམ་མེ། དབུ་ཟིལ་པ་ཕྲོམ་མེ་སོང་འདུག་པས། རྗེ་བཙུན་ལ་ཁྱེད་ཅི་མཛད་པ་ཡིན་ཞུས་པས། དམ་པའི་ཞལ་ནས་རྣལ་འབྱོར་པ་ཁྱེད་ཅི་མཛད་པ་ངོ་མཚར་བའི་གཏམ་སྙན་རྒྱ་གར་དུ་སྐྱེལ་སོང་བས། རྒྱ་གར་དུ་མཁའ་འགྲོ་མ་རེ་རེས་ཀྱང་ཚོགས་ཀྱི་དགའ་སྟོན་རེ་རེ་བྱེད་པར་ཡོད། བོད་ལ་རྣལ་འབྱོར་པ་ཁྱེད་འདྲ་བ་འོང་བ་ཨང༌། ང་ལ་ཡང་ཁྱེད་མི་དགོས། ཁྱེད་ལ་ཡང་ང་མི་དགོས་པར་འདུག་གསུངས་ནས་བྱོན་སོང་ངོ༌། །ཡང་དུས་རེ་ཞིག་གི་ཚེ་ན་རྗེ་བཙུན་དང་དམ་པ་རིན་པོ་ཆེ་གཉིས་ཐོང་ལ་ན་མཇལ་བས། རྗེ་བཙུན་གྱིས་སྨྱོ་བརྫུ་མཛད་པས། དམ་པས་བྲིན་པའི་གླུ་མཁན་སྨྱོས་སམ་གསུངས་པས། ལན་དུ་མགུར་གསུངས་པ། བརྒྱུད་པ་རྡོ་རྗེ་འཆང་ཆེན་སྨྱོ། །ཕ་སྨྱོ་བུ་སྨྱོ་མེས་པོ་སྨྱོ། །ཡང་མེས་ཏེ་ལོ་བཟང་པོ་སྨྱོ། །ཆོས་ཕྱག་རྒྱ་ཆེན་པོའི་གདོན་གྱིས་བརླབས། །མེས་པོ་ནཱ་རོ་པཎ་ཆེན་སྨྱོ། །ཆོས་རིག་པ་བརྟུལ་ཞུགས་ཀྱི་གདོན་གྱིས་བརླབས། །ཕ་རྒན་མར་པ་ལོ་ཙཱ་སྨྱོ། །ཆོས་རྒྱུད་སྡེ་བཞི་ཡི་གདོན་གྱིས་བརླབས། །ང་རང་མི་ལ་རས་པ་སྨྱོ། །ཆོས་རླུང་སེམས་གཉིས་ཀྱི་གདོན་གྱིས་བརླབས། ལྷུན་གྲུབ་འགྱུར་མེད་ཀྱི་ལྟ་བ་སྨྱོ། །སྟོང་གསལ་འཛིན་མེད་ཀྱི་སྒོམ་པ་སྨྱོ། །ཤུགས་འབྱུང་འགགས་མེད་ཀྱི་སྤྱོད་པ་སྨྱོ། །རང་སེམས་ཟག་མེད་ཀྱི་དམ་ཚིག་སྨྱོ། །སྐུ་གསུམ་ལྷུན་གྲུབ་འབྲས་བུ་སྨྱོ། །གདམས་པ་ནཱ་རོ་ཆོས་དྲུག་སྨྱོ། །གསུངས་པས། སྨྱོ་ལུགས་དག་དགའ་མོ་ཡིན། གདོན་ལུགས་ཤོད་གསུངས་པས། ཡང་རྗེ་བཙུན་གྱིས་གསུངས་པ། ང་སྨྱོ་ནས་མི་ཆོག་འདྲེ་ཅིག་གདོན། །ཕ་གདོན་བླ་མའི་གདམས་ངག་གདོན། །མོ་གདོན་ཌཱ་ཀིའི་བྱིན་རླབས་གདོན། །བདུད་དུ་ལྷག་མཐོང་ཡེ་ཤེས་གནས། །བློ་བདེའི་འགོང་པོ་སྙིང་ལ་གནས། །རྟོགས་པའི་འདྲེ་མོ་རྒྱུན་པར་གནས། །རྒྱབ་བརྟེན་དཀོན་མཆོག་གསུམ་གྱིས་བྱས།

གསུངས་པས། གདོན་ལུགས་དགའ་མོ་ཡིན། ན་ལུགས་ཤོད་གསུངས་པས། ང་སྟོད་དུ་ཕྱག་ཆེན་གྱི་ཚད་པས་ན། །སྨད་དུ་ཆོས་ཉིད་ཀྱི་གྲང་བས་ན། རྒྱབ་ན་ཡེ་ཤེས་རླུང་དམར་འབུད། །ཆོས་ཉིད་བདེ་ཆེན་གྱི་བྱང་ཁོག་རྒྱས། །སྙིང་ལ་དམ་ཆོས་ཆུ་རྒྱུན་འབྲུབ། །སེམས་ལ་འོད་གསལ་རྒྱུན་པར་གནས། །ལུས་ལ་གཏུམ་མོ་མེ་ལྟར་འབར། །ཁ་ནས་གདམས་ངག་ཁྲག་ལྟར་སྐྱུགས། སྙིང་རླུང་བྱམས་དང་སྙིང་རྗེ་ཞུགས། །ནད་འཚོ་བར་དཀའ་བའི་རྟོགས་པ་ཞུགས། གསུངས་པས། །ན་ལུགས་དགའ་མོ་ཡིན། འཆི་ལུགས་ཤོད་གསུངས་པས། ཡང་གསུངས་པ། ད་ན་ཡང་མི་ཆོག་འཆི་ཡང་འཆི། །དོན་དམ་ངང་དུ་ཀུན་རྫོབ་འཆི། །ཆོས་སྐུའི་ངང་དུ་རྣམ་རྟོག་འཆི། །མྱང་འདས་ཀྱི་ངང་དུ་འཁོར་བ་འཆི། །ལྟ་བའི་ངང་དུ་ཕྱོགས་རིས་འཆི། །སྒོམ་པའི་ངང་དུ་བྱིང་རྒོད་འཆི། །སྤྱོད་པའི་ངང་དུ་ཚུལ་འཆོས་འཆི། །འབྲས་བུའི་ངང་དུ་རེ་དོགས་འཆི། ལྷག་མཐོང་ངང་དུ་ཞི་གནས་འཆི། །མཉམ་བཞག་གི་ངང་དུ་རྗེས་ཐོབ་འཆི། །སྐུ་གསུམ་ངང་དུ་རྣལ་འབྱོར་འཆི། གསུངས་པས། འཆི་ལུགས་དགའ་མོ་ཡིན། རོ་ལེགས་པོ་ཅིག་འོང་བ་འདི་སུས་སྐྱེལ་གསུང་པས། ཡང་གསུངས་པ། ང་རྣལ་འབྱོར་འཆི་བའི་ནང་པ་དེར། །ལས་ངན་བཟའ་རོགས་མ་ལགས་པའི། །རིག་པའི་ཁྱེའུ་ཆུང་ཡར་བཞེངས་ལ། །ང་རྣལ་འབྱོར་ཤི་བའི་རོ་དེ་ཁུར། །རས་གོས་རྐྱང་གཅིག་མ་ལགས་པའི། །ཕྱི་སྣང་བ་ཁྲ་བོའི་རས་ལ་དྲིལ། །རྩཱ་ཐག་དྲེས་མ་མ་ལགས་པའི། །རྩ་དབུ་མ་རོ་རྐྱང་གི་ཐག་པས་དྲིལ། རྩ་ཕྲན་བརྒྱད་ཅུའི་དྲ་བར་བཅུག །ཤིད་སྐྱོག་སྐས་ཁྲི་མ་ལགས་པའི། ཐེག་པ་ཆེན་པོའི་ཁྲི་ལ་ཐེག །ས་ལམ་སྐྱ་མོ་མ་ལགས་པའི། །བྱང་ཆུབ་རྒྱུད་ལམ་དཀར་པོ་དྲོངས། །གངས་རི་དང་གཡའ་རི་མ་ལགས་པའི། །ཆོས་ཉིད་ཆེན་པོའི་རི་ལ་སྐྱོལ། །དུར་ཁྲོད་ཝ་སྤྱང་མ་ལགས་པའི། །ཐབས་ཤེས་གཉིས་མེད་ཅེ་སྤྱང་རོལ། །ཤ་དེ་གཉིས་སུ་མེད་པར་ཟོས། །ཁྲག་དེ་རྫོགས་པ་ཆེན་པོར་འཐུང༌། །རོ་དེ་བདེ་བ་ཆེན་པོས་མྱོང༌། །རུས་པའི་ཚོགས་དྲུག་ལྷུག་པར་ཞོག

།རྩིས་མཁན་མཁའ་འགྲོ་རྣམས་ཀྱིས་གྱིས། །རོ་སྣ་བཀའ་བརྒྱུད་བླ་མས་དྲོངས། །ཀུན་ཏུ་བཟང་པོའི་རི་ཁ་ལ། །རྡོ་རྗེ་འཆང་གི་དུར་སར་སྐྱོལ། །ཕྱིར་མི་ལྡོག་པའི་དུར་གཅིག་ཐོབ། །དུས་གཏན་གྱི་སོ་ནམ་ཟིན་དུ་ཆུག །ཅེས་གསུངས་པས། དམ་པས་དེའི་ལེན་དུ་ཟ བ་མོ་བཞི་མགུར་དུ་གསུངས་ནས་དམ་པ་ཡར་གཤེགས་པར་གདའ། དེ་ཐམས་ཅད་ཐོང་ལའི་སྐོར་རོ།། །།དེ་ནས་རྗེ་བཙུན་གངས་ཏི་སེ་ལ་འགྲོ་གསུངས་ནས་དཔོན་གཡོག་བྱོན་ནས། གློ་བོའི་མཚོ་བར་དུ་སླེབ་ཙམ་ན། སྒོམ་མ་ཅིག་ན་བརྫུ་བྱས་ནས་འགྲོར་མ་ཉན་པས་འགྲོས་ཆག་སྟེ་དབྱར་དེ་གློ་བོའི་ཁ་སྟོད་དུ་ཆོས་གསུངས་ཞིང་བཞུགས། ནམ་ཟླ་སྟོན་སེར་དུ་སོང་ནས་མར་ལོག་ནས་བྱོན་པས། ཡུལ་པའི་ཉ་མ་ཕོ་མོ་རྣམས་ཀྱིས་བྱོན་སྐྱེམས་དྲངས་ནས། ཀོ་ར་ལ་ཐོག་ཏུ་བསྐྱལ། ཕྱག་འཚལ་བསྐོར་བ་བྱ་ནས་བདག་ཅག་རྣམས་དང་ཕྱིན་ཆད་ཨེ་མཇལ་ངེས་པ་མེད་པས། གདམས་ངག་ཞིག་གསུངས་པར་ཞུ་ཞུས་པས་མགུར་འདི་གསུངས་སོ། །ཕ་བླ་མ་རྣམས་ལ་ཕྱག་འཚལ་ལོ། །ཁྱེད་འདིར་བཞུགས་ཀྱི་ཡོན་བདག་ཕོ་མོ་རྣམས། །མི་ང་དང་ང་སྟེ་ང་གཅིག་ཡིན། །ང་དང་བོད་ཀྱི་རྣལ་འབྱོར་ཡིན། ང་དང་མི་ལ་རས་པ་ཡིན། །ང་ཐོས་ཆུང་གདམས་ངག་ཆེ་བ་ཡིན། །སེམས་ཆུང་སྙིང་རུས་ཆེ་བ་ཡིན། །གཉིད་ཆུང་སྒོམ་བསྲན་ཆེ་བ་ཡིན། །གཅིག་ཤེས་ཀུན་ལ་མཁས་པ་ཡིན། །ཀུན་ཤེས་གཅིག་ཏུ་གོ་བ་ཡིན། །ཡང་དག་དོན་ལ་མཁས་པ་ཡིན། །མལ་ཆུང་བརྐྱང་བསྐུམ་བདེ་བ་ཡིན། །གོས་སྲབ་ལུས་པོ་དྲོ་བ་ཡིན། །ཟས་ཆུང་ལྟོ་བ་འགྲངས་པ་ཡིན། །ང་སྒོམ་ཆེན་ཀུན་གྱི་གཏུགས་ས་ཡིན། །དད་པ་ཅན་གྱི་འཚོགས་ས་ཡིན། །སྐྱེ་འཆིའི་འཇིགས་པའི་འཁྲིད་ས་ཡིན། །ང་ཡུལ་ལ་ཕྱོགས་རིས་མེད་པ་ཡིན། །གནས་ལ་ངེས་པ་མེད་པ་ཡིན། །སྤྱོད་པ་གཟའ་གཏད་མེད་པ་ཡིན། །རྫས་ལ་འཛིན་ཆགས་མེད་པ་ཡིན། །ཟས་ལ་རྨེ་གཙང་མེད་པ་ཡིན། །ཉོན་མོངས་ཟུག་རྔུ་ཆུང་བ་ཡིན། །ཆོག་ཤེས་འདོད་པ་ཆུང་བ་ཡིན། །གཟུང་འཛིན་ཆགས་ཞེན་ཆུང་བ་ཡིན། །མྱང་འདས་ས་བདུན་བར་ཆད་ཡིན། །རྒན་རྒོན་རྣམས་ཀྱི་སྐྱོ་རོགས་ཡིན། །བྱིས་པ་རྣམས་ཀྱི་རྩེ་རོགས་ཡིན། །ང་རྣལ་འབྱོར་རྒྱལ་ཁམས་ཡོངས་སུ་འགྲིམས། །ཁྱེད་ལྷ་མི་སྐུ་ཁམས་ཅི་བདེར་བཞུགས། །ཞེས་གསུངས་པས།

ཡང་ཁོང་རྣམས་ན་རེ། རྗེ་བཙུན་ཁྱེད་ཀྱི་མཛད་སྤྱོད་དེ་ལྟར་ལགས་ན། ངེད་རྣམས་ཇི་ལྟར་བགྱི་ཞུས་པས། ཡང་འདི་གསུངས་སོ། །ཕ་བླ་མ་རྣམས་ལ་ཕྱག་འཚལ་ལོ། །ཁྱེད་ཉ་སྐྱེས་འབྲོག་གི་ལྷ་མི་རྣམས། །ནན་ཏན་ལྷ་ཆོས་བགྱིད་མི་བགྱིད། །དད་པ་སྙིང་ནས་སྐྱེས་མ་སྐྱེས། །སྙིང་ནས་དམ་ཆོས་བགྱིད་སྙམ་ན། དད་པ་འགྱུར་ལྡོག་མི་བདོག་ན། །དཔེ་དེ་ཀུན་ཀུན་རྫོབ་འཁོར་མོའི་མཚོན། །དོན་དེ་རང་གི་སེམས་ལ་དྲིས། །ཕྱི་སྣང་བ་དཔེ་རུ་བསྟེན་མི་བསྟེན། །གསེར་ལོ་ཐང་དཀར་དེ་དང་གཅིག །གཡུ་ལོ་མེ་ཏོག་དེ་དང་གཉིས། ཕུ་ཡི་ཤེའུ་ཆུང་དེ་དང་གསུམ། །མདའ་ཡི་འབྲས་དྲུག་དེ་དང་བཞི། །ཟ་འོག་དྲི་བསེ་དེ་དང་ལྔ། །ནོར་བུ་རིན་ཆེན་དེ་དང་དྲུག །ཚེས་གསུམ་ཟླ་བ་དེ་དང་བདུན། །མིའུ་རིན་ཆེན་དེ་དང་བརྒྱད། །སྔོན་ཆད་གླུ་ལ་སྐྱོལ་མ་མྱོང༌། གླུ་དེ་ཕྱིར་ལ་མ་ལོག་ན། །ཚིག་དེ་དོན་གྱི་བརྡ་མི་འབྱོར། །ཚིག་དེ་དོན་ལ་སྦྱོར་ཙམ་ན། །གསེར་ལོ་ཐང་དཀར་དགུང་ལ་ཡལ། །དེས་ཀྱང་སྒྱུ་མའི་དཔེ་ཅིག་མཚོན། དེ་ཡང་མི་རྟག་ཚུལ་དུ་གདའ། །དོན་དེ་ལ་སོམ་ལ་ལྷ་ཆོས་མཛོད། །གཡུ་ལོ་མེ་ཏོག་སད་ཀྱིས་ཁྱེར། །དེས་ཀྱང་སྒྱུ་མའི་དཔེ་ཅིག་མཚོན། །དེ་ཡང་མི་རྟག་ཚུལ་དུ་གདའ། །དོན་དེ་ལ་སོམ་ལ་ལྷ་ཆོས་མཛོད། །ཕུ་ཡི་ཤེའུ་ཆུང་མདའ་ཡི་བསད། །དེས་ཀྱང་སྒྱུ་མའི་དཔེ་ཞིག་མཚོན། །དེ་ཡང་མི་རྟག་ཚུལ་དུ་གདའ། །དོན་དེ་ལ་སོམ་ལ་ལྷ་ཆོས་མཛོད། །མདའ་ཡི་འབྲས་དྲུག་ཟོར་བས་བརྔས། །དེས་ཀྱང་སྒྱུ་མའི་དཔེ་ཅིག་མཚོན། །དེ་ཡང་མི་རྟག་ཚུལ་དུ་གདའ། །དོན་དེ་ལ་སོམ་ལ་ལྷ་ཆོས་མཛོད། ཟ་འོག་དྲི་བསེ་བཟོང་གིས་དྲས། །དེས་ཀྱང་སྒྱུ་མའི་དཔེ་ཅིག་མཚོན། །དེ་ཡང་མི་རྟག་ཚུལ་དུ་གདའ། །དོན་དེ་ལ་སོམ་ལ་ལྷ་ཆོས་མཛོད། །ནོར་བུ་རིན་ཆེན་རྙེད་ནས་སྟོར། །དེས་ཀྱང་སྒྱུ་མའི་དཔེ་ཅིག་མཚོན། །དེ་ཡང་མི་རྟག་ཚུལ་དུ་གདའ། །དོན་དེ་ལ་སེམས་ཤིང་ལྷ་ཆོས་མཛོད། །ཚེས་གསུམ་ཟླ་བ་ཤར་ནས་འགྲིབ། །དེས་ཀྱང་སྒྱུ་མའི་དཔེ་ཅིག་མཚོན། །དོན་དེ་ལ་སོམ་ལ་ལྷ་ཆོས་མཛོད། །མིའུ་རིན་ཆེན་སྐྱེ་ནས་འཆི། །དེས་ཀྱང་སྒྱུ་མའི་དཔེ་ཅིག་མཚོན། །དེ་ཡང་མི་རྟག་ཚུལ་དུ་གདའ། །དོན་དེ་ལ་སེམས་ཤིང་ལྷ་ཆོས་མཛོད། །ངོ་མཚར་ཅན་གྱི་དཔེ་བརྒྱད་པོ། །ཁྱེད་སྐྱེལ་མི་རྣམས་ཀྱིས་འགྲོ་ཆོས་མཛོད། །ལར་བྱས་པའི་ལས་ལ་ཟིན་པ་མེད། །གར་དགར་ཞོག་ལ་ལྷ་ཆོས་མཛོད། །ལོངས་སྤྱོད་སྙམ་པ་མི་མཛད་འཚལ། །ཚོད་ཡོད་ལས་ལ་མི་ཚེ་ཟད། །ཅེས་མི་རྟག་དཔེ་བརྒྱད་ཀྱི་མགུར་དེ་གསུངས་པས།

ཐམས་ཅད་དད་པ་སྐྱེས་ནས་ཕྱག་གྱང་འགྱེལ་བ་ལྟར་འཚལ། མཆི་མ་ལུད་པར་བྱུང་བས་དེ་རྣམས་ཀྱི་ནང་ནས་སྐྱེས་པ་གཞོན་པ་གསུམ། ངེད་བླ་མའི་ཆག་ཕྱིར་ཁྲིད་པར་ཞུ་ཟེར་བ་ལ་ཡང་མགུར་འདི་གསུངས་སོ། །བླ་མ་རྣམས་ལ་ཕྱག་འཚལ་ལོ། །ཕན་སེམས་མེད་པའི་ཆོས་པ་ཡི། །མི་ནག་འདུལ་བར་དཀའ་བར་གདའ། །ཆོས་རྒྱུད་ལ་མ་སྐྱེས་སྟོན་པ་དེས། །སྐུ་བསོད་རེ་བ་དཀའ་བར་གདའ། །སྙིང་རུས་མེད་པའི་སྒོམ་ཆེན་ལ། །དྲོད་རྟགས་སྐྱེ་བ་དཀའ་བར་གདའ། །འདུལ་ཁྲིམས་མེད་པའི་རབ་བྱུང་ལ། །བསྙེན་བཀུར་ཞབས་ཏོག་དཀའ་བར་གདའ། །དམ་ཚིག་མེད་པའི་སྔགས་པ་ལ། །སྐུ་མཐུ་བྱིན་རླབས་དཀའ་བར་གདའ། །སེར་སྣས་བཅིངས་པའི་ཡོན་བདག་ལ། །གཏམ་སྙན་གྲགས་པ་དཀའ་བར་གདའ། །ཐོ་ཅོ་བྱེད་པའི་རྣལ་འབྱོར་ལ། །རྟེན་འབྲེལ་ནུས་པ་དཀའ་བར་གདའ། །ལས་རྒྱུ་འབྲས་མ་བསམ་ཉ་མ་ཡིས། །སྟོང་ཉིད་གོ་བ་དཀའ་བར་གདའ། །ཆོས་དང་འཁོན་པའི་ཆོས་པ་ལ། །དངོས་གྲུབ་འབྱུང་བ་དཀའ་བར་གདའ། །ཁྱོད་དང་མགོན་པའི་བུ་མེད་ལ། །ཁྱིམ་ཐབས་རྙེད་པ་དཀའ་བར་གདའ། །ཁྱོད་གཅེས་ཕྲུག་དད་པ་སྐྱེས་མོད་ཀྱང༌། །རང་དབང་ཐོབ་པ་དཀའ་མོར་གདའ། །ང་ད་ལྟ་ལོང་མེད་རྒྱུད་ལ་སྐྱེས། །བུ་ཁྱོད་ཀྱང་བྱོན་པས་འགྱོད་པ་ཆེ། །དུས་ལན་གཅིག་འཛོམ་པའི་སྨོན་ལམ་འཚལ། །ལས་འབྲས་དབང་གི་འཕྲད་དེ་མཆི། །དེ་ཡང་མ་འཛོམ་བར་དུ་ཡང༌། །རྣལ་འབྱོར་ང་ཡང་ངག་བཙུན་ཞིང༌། །ཡོན་བདག་ཁྱེད་ཀྱང་བཀྲ་ཤིས་ལ། །ལུས་ལ་ནད་དང་རྨ་མེད་ཅིང༌། །ཚེ་ལ་བར་ཆད་རྐྱེན་མེད་དོ། །ཕ་དང་བུ་རྒྱུད་འཕྲད་པར་ཤོག །ང་རྣལ་འབྱོར་དབྱར་ཁམས་སྙོམས་ཏེ་མཆི། །ཁྱེད་གཅེས་ཕྲུག་ཡུལ་དུ་ལོག་པ་བཞུད། །ཅེས་དགའ་བའི་མདོ་བཅུ་མགུར་དུ་གསུངས་ནས་སྐྱེལ་ཐུང་པ་རྣམས་ཡུལ་དུ་སོང་ངོ༌། །དེ་ནས་དཔོན་སློབ་ལ་སྟོད་དུ་བྱོན་ཅིང༌། ཚོང་པ་ཚན་པ་ཅིག་དང་འཕྲད་པས་རས་ཆུང་པས་མགུར་ཅིག་མཛད་དེ་བསོད་སྙོམས་བསླངས་པས། ཚོང་པ་དེ་རྣམས་ཤིན་ཏུ་དད་དེ་དྲོ་ལེགས་པོ་དྲངས།

དེ་ནས་དྲོད་སྨན་བསྡུས་ནས་ཕུལ་བས་མ་བཞེད་དེ། རྗེ་བཙུན་གྱིས་མགུར་གསུངས་པ། བླ་མ་རྣམས་ལ་ཕྱ་འཚལ་ལོ། །ང་མི་ལ་རས་པ་ཞེས་པ་ཡིན། །དེང་སང་ནོར་ལ་འདོད་པ་མེད། །ཟང་ཟིང་ཚོགས་སུ་མ་འཚལ་ཏེ། །དང་པོ་གསོག་བྲུན་སྡུག་བསྔལ་མེད། །བར་དུ་སྲུང་སྐྱོབས་སྡུག་བསྔལ་མེད། །ཐ་མ་ཆགས་ཞེན་སྡུག་བསྔལ་མེད། །བར་དུ་ཟང་ཟིང་མེད་དེ་ལེགས། །དེང་སང་གཉེན་གྲོགས་ཀྱི་འདོད་པ་མེད། །བྱམས་སྡུག་འཁོར་དུ་མ་འཚལ་ཏེ། །དང་པོ་འཛིན་གྱི་སྡུག་བསྔལ་བྲལ། །བར་དུ་ལན་ཆགས་ཀྱི་སྡུག་བསྔལ་བྲལ། །ཐ་མལ་འབྲལ་བའི་སྡུག་བསྔལ་མེད། །བྱམས་སྡུག་མེད་པ་མེད་དེ་བདེ། །དེ་སང་ཁེ་གྲགས་ཀྱི་འདོད་པ་མེད། གཏམ་སྙན་འཁོར་དུ་མ་མཚར་ཏེ། །དང་པོ་རྩོལ་སྒྲུབ་སྡུག་ལ་བྲལ། །བར་དུ་ཕྱར་ཁའི་འཇིགས་པ་མེད། །ཐ་མལ་ཉམས་ཀྱི་དོགས་པ་མེད། །གཏམ་སྙན་མེད་པ་མེད་དེ་བདེ། །དེང་སང་ཡུལ་ལ་འདོད་པ་མེད། །སྡོད་པ་ངེས་སུ་མ་འཚལ་ཏེ། །དང་པོ་ཕྱོགས་འཛིན་སྡུག་བསྔལ་མེད། །བར་དུ་ཡུལ་སྲིད་སྡུག་བསྔལ་མེད། །ཐ་མ་ངོ་སྲུང་སྡུག་བསྔལ་མེད། །སྡོད་པ་མེད་དེ་མེད་དེ་ལགས། །ཞེས་གསུངས་སོ། །དེ་ཐམས་ཅད་ཀོ་ར་ལ་ཐོག་གི་སྐོར་རོ།། །།དེ་ནས་ཁུ་བྱུག་དབེན་པ་རྫོང་ལ་བྱོན་པའི་ལམ་དུ་ཡོན་བདག་རྒན་པོ་གཅིག་གཤིས་ངན་པ། ནོར་ཆེ་བ་འཁོར་མང་པོའི་དབུས་སུ་བསྡད་ནས་ཐམས་ཅད་སྨྲ་བ་ཅིག་སྦྲ་ཆེན་པོ་ཅིག་གི་ནང་དུ་འདུག་པ་ལ། རྗེ་བཙུན་ཆེན་པོ་དཔོན་སློབ་གཉིས་ཀྱི་བསོད་སྙོམས་ཞུས་པས་རྒད་པོ་དེ་ན་རེ། ཡུད་ཅིག་སྡོད་ང་ཡི་ཁ་བརྡ་མ་ཚར་ཟེར། ཡང་ཞུས་པས། རས་པ་འདི་ལས་འདོད་ཐག་ཉེ་བ་རིང་སྟབས་ཆེ་བ། ཁྱོད་ཅིག་དེ་ཙམ་ཅི་ལ་རེད། བྲེལ་བ་དེ་ཙམ་འོང་བ་ཟེར་བ་ལ། རྗེ་བཙུན་གྱིས། ཉོན་ཅིག་གསོན་ཅིག་བགྲེས་པོ་བ། །ང་བྲེལ་ཚབ་ཆེ་བ་བདེན་པར་ཡོད། །ང་མི་ལ་རས་པ་འཆི་བར་ཡོད། །དེ་ཡང་མྱུར་དུ་མྱུར་དུ་འཆི། །ཡོན་བདག་ཁྱོད་དག་མ་འཆི་སྟེ། །ཁྱོད་ཀྱང་རྟག་ཏུ་རྟག་ཏུ་འཆི།

ཁྱོད་སྡོད་པས་སྡོད་པའི་ཆོས་ལ་འབུངས། །ཆོས་ཐོག་ཏུ་ཕེབ་ན་ང་ཡིས་ལེན། །ཞེས་གསུངས་པས་རྒད་པོ་ན་རེ། རྣལ་འབྱོར་པ་ཁ་གཅོལ་མཁན་ཟེར་བས། ཡང་གསུངས་པ། ང་དད་ཁ་བཅོལ་མི་འཆད་དེ། །ཡོན་བདག་ཁ་བཅོལ་རྐེ་ཡི་བསྐྱེད། །ང་དང་རྫུན་པོའི་མི་སྨྲ་སྟེ། །བགྲེས་པོ་རྫུན་པོའི་མི་སྨྲ་སྟེ། །བགྲེས་པོ་རྫུན་གྱི་འཁོར་གྱིས་བསྐོར། །ཁོ་དེ་ཡོན་བདག་བགྲེས་པོ་བ། །ཁྱོད་ཀྱིས་འཆི་བ་མ་གཟིགས་ན། །ཕ་མ་ལ་སོགས་ག་ན་བཞུགས། །ཡང་ན་བགྲེས་པོས་ཚེ་བུན་བཏང༌། །ཚེ་ཡི་བུན་སྐྱེད་ལེན་པ་རན། །རན་པ་ལས་ཀྱང་འཕྱིས་པ་ཙམ། འཕྱིས་སམ་མ་འཕྱིས་དབུ་ལ་གཟིགས། །ཤོ་མེད་ཀྱང་བྲེ་མོ་བགྱིས་པ་ལགས། །ཡོན་བདག་བགྲེས་པོ་ག་ལ་འཆི། །མར་མེ་རླུང་གིས་ག་ལ་བསྐྱོད། །ཆུ་ཡི་སྦུ་བ་ག་ལ་ཡལ། །ཆུ་ཤིང་སྙིང་པོ་ལྕགས་ལས་མཁྲེགས། །དེ་གོ་བར་གདའམ་བློ་བདེའོ། །མཁྱེན་པར་གདའམ་ཕྱི་ཆོས་ཅན། །ཞེས་གསུངས་ནས་ཁུ་བྱུག་དབེན་པ་རྫོང་ལ་བྱོན། དེར་ལོ་ཧྲིལ་བ་གཅིག་བཞུགས་པས། བུ་སློབ་བཟང་དག་ཅོག་རྣམས་ཀྱང་དེར་བྱུང་སྟེ་རས་པ་དཔོན་གཡོག་སུམ་ཅུ་ཙམ་བྱུང་དེ་རྣམས་དབྱར་དེར་བདེ་མཆོག་སྙན་བརྒྱུད་ཀྱི་བུམ་དབང་དང་འབྲེལ་པས་ཐུན་མོང་ཡིད་བཞིན་ནོར་བུ། གསང་དབང་དང་འབྲེལ་པ་སྟེང་སྒོ་རྣམ་གྲོལ་གྱི་ཆོས་དྲུག །གསུམ་པ་དང་འབྲེལ་བ་འོག་སྒོ་བདེ་བ་ཆེན་པོ། ཚིག་དབང་དང་འབྲེལ་བ་ཕྱག་རྒྱ་ཆེན་པོ་ཡེ་ཤེས་གསལ་བྱེད་གནང་བའི་རྗེས་སུ་གསུངས་པ། བྱིན་རླབས་སྒྲུབ་པའི་རྩལ་དང་ལྡན། །ཉམས་དང་རྟོགས་པའི་མཆོག་དང་ལྡན། །མོས་གུས་གདམས་པའི་སྣོད་དང་ལྡན། །བུ་ཅིག་རས་ཆུང་རྡོ་རྗེ་གྲགས། །ང་ཡི་གདམས་པ་ཁྱད་འཕགས་འདི། །མཁའ་འགྲོའི་ལུང་བསྟན་བྱུང་ནས་ནི། །དད་གུས་སྣོད་དང་ལྡན་པའི་ཕྱིར། །རིན་ཆེན་གསེར་གྱི་ག་བུ་རུ། །ནོར་བུས་བཀང་བ་འདྲ་བ་འདི། རས་ཆུང་ལག་ཏུ་གཏད་པ་ཡིན། །ཡིད་ཆེས་གྱིས་ལ་སེམས་ལ་ཆོངས། །ཀུན་གྱི་ཐུན་མོང་མ་ཡིན་པས། །དཀོན་ནོད་རྒྱལ་ཁམས་མི་ལ་དྲིས། །བདེན་རྫུན་ལག་ཏུ་ལོང་ལ་ལྟོས། །འབྲས་བུ་ཕྱི་དུས་འགྱང་གྱུར་ན། །རྣལ་འབྱོར་ང་ཡིས་བསླུས་པ་ཡིན། །སེམས་བསྐྱེད་ཆུང་བ་མ་ཡིན་ཏེ། །མཁའ་འགྲོའི་ཚོགས་རྣམས་ཀོ་ལོང་དོམ། །བླ་མ་བརྒྱུད་པའི་བཀའ་རྒྱ་ཡོད། །ཆོས་བདག་མཁའ་འགྲོའི་དམ་ཚིག་ཡོད། །ང་ཡི་ཚེ་ལ་ཁར་མི་འདོན།

ཉམས་ཀྱི་དྲོད་ཚད་སྤེལ་བ་དང༌། །དུས་ཕྱིས་འགྲོ་དོན་དར་བའི་ཕྱིར། །གཅིག་བརྒྱུད་གནད་དུ་ཤེས་པར་བྱ། །དྲིན་དང་ལྡན་པའི་སློབ་དཔོན་དང༌། །བརྩེ་གདུང་ཅན་གྱི་མཆེད་ལྕམ་དང༌། །ཟས་ནོར་ཅན་གྱི་འཕན་པོ་དང༌། །ཁེ་གྲགས་ཅན་གྱི་བཙན་པོ་དང༌། །བྱས་ཡུས་ཅན་གྱིའང་མི་སྦྱིན་པ། །གཞན་མ་རྣམས་ལ་སྨོས་ཅི་དགོས། །མཁའ་འགྲོའི་ལུང་བསྟན་བྱུང་བ་ཡི། །རང་ལ་དད་ཅིང་གུས་པར་ལྡན། །སྣོད་ལྡན་སྤྲང་པོ་ཡིན་ཀྱང་བྱིན། །ཀྱེ་ཧོ་རས་ཆུང་རྡོ་རྗེ་གྲགས། །དཔེར་ན་ནོར་བུ་རིན་ཆེན་ནི། །ཚོགས་མ་བསགས་དང་འཕྲད་པ་མེད། །བསོད་ནམས་ལྡན་པའི་སྤྱོད་ཡུལ་ཡིན། །དེས་ན་སྙན་བརྒྱུད་གདམས་པ་འདི། གདུལ་བྱ་བསགས་པ་དམན་པ་ཡི། །སྐལ་མེད་རྣམས་དང་འཕྲད་པར་དཀའ། །ལས་ཅན་འགའ་ཡི་སྤྱོད་ཡུལ་ཡིན། །དད་མེད་སྐྱེ་བོ་རུ་ཤིང་རག །སྐལ་མེད་རྒྱུད་ངན་ལོག་རྟོག་སྐྱེད། །གོ་མེད་ཆོས་ལ་གཤེ་སྐུར་འདེབས། །དེ་ཕྱིར་ཀུན་ལ་ཤིན་ཏུ་གསང༌། །དབང་ཁྲིད་གདམས་པ་བཞི་པོ་འདི། །ཁྲིད་དུ་རྫོགས་པར་མ་ཐོབ་བར། །དཔེ་ཐོབ་ལུང་ཐོབ་བྱེད་པའི་མིས། །བླ་མ་ལྟས་ངན་མཐོང་བཞིན་གསང༌། །ཆོས་འདི་མཐོང་ན་གཞོག་ངོམ་བྱེད། །ཉམས་སུ་མི་ལེན་འཆད་སེམས་ཅན། །དམ་ཉམས་སློབ་མ་བྱུང་སྲིད་ན། །ནག་པོ་ཆེན་པོས་ཆད་པ་ཆོད། །ཟ་བྱེད་མཁའ་འགྲོས་བཀའ་ཆད་ཕོབ། །ལས་ཅན་གུས་ལྡན་སློབ་མ་ཡི། །ཆོས་འདི་གཙོ་བོར་འཛིན་གྱུར་ན། ལུས་དང་གྲིབ་བཞིན་སྡོང་གྲོགས་མཛོད། །མཆོག་དང་ཐུན་མོང་དངོས་གྲུབ་སྩོལ། །བླ་མ་བདེ་མཆོག་མཁའ་འགྲོ་དང༌། །སངས་རྒྱས་ཆོས་དང་དགེ་འདུན་དང༌། །མི་ལ་རས་པ་མི་རྫུན་པས། །འཁོར་བ་ཇི་སྲིད་མ་སྟོངས་པར། །ཆོས་འདི་དར་ཞིང་རྒྱས་པར་ཤོག །དེ་སོགས་དགེ་བའི་རྩ་བ་འདིས། །སངས་རྒྱས་བསྟན་པ་དར་བ་དང༌། །ནག་པོའི་ཕྱོགས་རྣམས་ཕམ་པར་ཤོག །མཁའ་མཉམ་རྡོ་རྗེ་འཛིན་ཐོབ་ཤོག །སྙན་བརྒྱུད་ཡི་གེ་མེད་པ་འདི། །བླ་མ་མཁའ་འགྲོས་གསུང་བཞིན་དུ། །སྙེ་ནམ་དྲོད་ཕུག་དགོན་པ་རུ། །རྡོ་རྗེ་རྒྱལ་མཚན་བརྩེ་བས་བྲིས། །ཕྱོགས་ཡུལ་བདེ་ལེགས་ལྡན་གྱུར་ཅིག

།རྗེ་བཙུན་མི་ལ་རས་ཆེན་གྱིས། །རས་ཆུང་ཁྱོད་ལ་གཏད་དོ་རྒྱ། །ན་མོ་གུ་རུ། རྒྱུད་སྡེ་མི་ཤེས་ཚོགས་འཁོར་དཀའ། །གྲུབ་མཐའ་མི་ཤེས་ལྟ་བ་དཀའ། །ནུས་པ་མ་ཐོབ་སྤྱོད་པ་དཀའ། །བརྒྱུད་པ་མི་ལྡན་གདམས་ངག་དཀའ། །སྒོམ་སྒྲུབ་མ་བྱས་དངོས་གྲུབ་དཀའ། །ཕྱོགས་ཆ་མ་སྤངས་རྣལ་འབྱོར་དཀའ། །ཉོན་མོངས་མ་སྤངས་ཆོས་པ་དཀའ། །རྒྱུད་ལ་མ་བརྟེན་འབྲས་བུ་དཀའ། །རླན་ལ་མ་བརྟེན་མེ་ཏོག་དཀའ། །གནད་དུ་མ་ཕོག་སེམས་འཛིན་དཀའ། །དེ་ནི་མི་ལའི་དཀའ་བཅུ་ལགས། །ཞེས་གསུངས། ཡང་རྗེ་བཙུན་གྱིས་གདིང་རྙེད་བཞིའི་མགུར་གསུངས་པ། ངས་སྐྱེ་བ་མེད་པའི་གདིང་ཅིག་རྙེད། །ཚེ་སྔ་ཕྱི་གཉིས་ཀྱི་འཛིན་པ་དག །རིགས་དྲུག་སྣང་བ་རྫུན་དུ་གདའ། །སྐྱེ་འཆི་གཉིས་ཀྱི་སྒྲོ་འདོགས་ཆོད། །གཉིས་སུ་མེད་པའི་གདིང་ཅིག་རྙེད། །ཡུལ་སེམས་གཉིས་སུ་འཛིན་པ་དག །ཚོགས་དྲུག་གི་ཉམས་སྣང་རྫུན་དུ་ཐལ། །དངོས་པོར་འཛིན་པའི་སྒྲོ་འདོགས་ཆོད། །མཉམ་པ་ཉིད་ཀྱི་གདིང་ཅིག་རྙེད། བདེ་སྡུག་གཉིས་སུ་འཛིན་པ་དག །འཁོར་བའི་ཉམས་མྱོང་རྫུན་དུ་ཐལ། །སྤང་བླང་མེད་པར་སྒྲོ་འདོགས་ཆོད། །དབྱེ་རུ་མེད་པའི་གདིང་ཅིག་རྙེད། །འཁོར་འདས་གཉིས་སུ་འཛིན་པ་དག །ས་ལམ་སྐྱོང་བ་རྫུན་དུ་གདའ། །ཞེས་གསུངས་སོ། །དེ་ཐམས་ཅད་ཁུ་བྱུག་དབེན་པ་རྫོང་གི་སྐོར་རོ། ། ༈ དེ་ནས་རྗེ་བཙུན་ཆེན་པོ་སྐྱི་ཤང་གི་བྲག་སྐྱིད་ཕུག་ཉི་མ་རྫོང་དུ་གཅིག་པུར་བྱོན་ནས་བཞུགས་ཙ་ཉི་མ་ཕྱེད་སྒྲ་ཆེན་པོ་ཅིག་བྱུང་བ་ལ་གཟིགས་ཙ། ཤ་བ་ཕོ་གཅིག་རྡུལ་རྫབ་སེ་བྱུང་བས། བཟོད་གླག་མེད་པའི་སྙིང་རྗེ་སྐྱེས་ཏེ། སྤྱིར་སེམས་ཅན་ཐམས་ཅད་སྙིང་རེ་རྗེ། ཁྱད་པར་དུ་སེམས་ཅན་གླན་པ་འདི་སྙིང་རེ་རྗེ། དེའི་ནང་ནས་ཤ་བ་འདིས་སུ་ལ་ཉེས་བྱས་པ་མེད་པ་ལ་འཇིགས་སྣང་ཅན། མི་ཐམས་ཅད་ཀྱིས་སྡང་བ་ཅིག་འདུག་དགོངས་ནས། ཤ་བའི་རྔུལ་སེལ་བའི་དོན་དུ་སྐྱོ་ཤས་སྙིང་རྗེའི་མགུར་འདི་གསུངས་སོ། །རྗེ་བླ་མ་རྣམས་ལ་ཕྱག་འཚལ་ལོ། །བཀའ་དྲིན་ཅན་ལ་གསོལ་བ་འདེབས། །ཤ་བའི་ལུས་ལ་ཚེར་མའི་མགོ

།ཤ་ལུས་ཚེར་མགོ་ང་ལ་ཚུར་ཉོན་དང༌། །ཕྱི་སྣང་བའི་ཡུལ་ལ་བྲོས་བྲོས་ནས། །འཁྲུལ་སྣང་མ་རིག་ནང་ནས་ཐར་དུས་མེད། །ཕྱི་ལུས་སེམས་སྤངས་པས་མི་སྤངས་པས། །འཁྲུལ་སྣང་མ་རིག་སྤངས་པའི་དུས་ལ་བབ། །ལས་རྣམ་སྨིན་བདེན་པ་མགྱོགས་དྲག་པས། །ཁྱོད་བྲོས་པས་ཐར་བ་ག་ལ་སྲིད། །སྔོན་ལས་ངན་སྡིག་པ་བསགས་བསགས་པས། །ད་ལུས་སེམས་འཇིགས་སྐྲག་སྡུག་བསྔལ་སྤྱོད། །ད་བྲོས་པས་ཐར་འདོད་འཁྲུལ་པ་ཡིན། །སེམས་འཁྲུལ་པ་ཤིག་ལ་འདི་ན་སྡོད། །ཅེས་སྐྱོ་ཤས་སྙིང་རྗེའི་དབྱངས་སྙན་ཚོར་བས་ཉན་པའི་ཚུལ་དུ་གཡས་ཕྱོགས་དེར་ཉལ་ནས་བསྡད་དེ། མིག་ནས་མཆི་མ་ཕྲུལ་ལེ་བྱུང་ནས་ན་བཟའ་ལ་མཚུར་པ་གཏད་ནས་ཉལ་ལོ། །རྗེ་བཙུན་གྱིས་སྙིང་རེ་རྗེ་སེམས་ཅན་འདི་ལ་གནོད་པ་བྱེད་པ་མཁན་ཅིག་འདུག་དགོངས་ཙ། ཁྱི་མོ་དམར་མོ་རྔ་མ་དཀར་དམར་གྱིས་བརྒྱན་པ་ཅིག་བྱུང་བས་དེ་ལ་སྙིང་རྗེ་རང་དབང་མེད་པར་སྐྱེས་ནས་དབྱངས་སྙན་པའི་མགུར་འདི་གསུངས་སོ། །རྗེ་ལྷོ་བྲག་མར་པའི་ཞབས་ལ་འདུད། །སེམས་ཞེ་སྡང་ཞི་བར་བྱིན་གྱིས་རློབས། །ཁྱི་ཡི་ལུས་ལ་སྤྱང་ཀིའི་ཁ། །ཁྱི་ལུས་སྤྱང་ཁ་བ་ཁྱོད་ང་ལ་ཉོན། །ཁྱོད་སྣང་བ་གང་མཐོང་དགྲར་ལེན་པའི། །ཞེ་སྡང་གི་བསམ་ངན་ཡིད་ལ་ཟུག །སྡིག་པ་ཅན་ཁྱི་ཡི་ལུས་ལ་སྐྱེས། །སྡུག་བསྔལ་ལྟོགས་པའི་ངང་དུ་སྡོད། །ད་གཟུང་འཛིན་ལྕགས་སྒྲོགས་མ་གྲོལ་ན། །ངན་སོང་འཇིགས་ལས་ཐར་དུས་མེད། །ལུས་སེམས་དད་པས་མི་ཟིན་ཏེ། །ནང་རང་སེམས་རང་གིས་འཛིན་རེ་རན། །ཞེས་གསུངས་པས་ཁྱི་མོ་དེ་གཡོན་ཕྱོགས་སུ་མཚུར་པ་གཏད་ནས་རྣ་བ་ཕབ། །རྔ་མ་བསྙལ་ནས་ཉལ་ནས་བསྡད་དེ་མཆི་མ་སྔོ་ཁྲལ་ལེ་སོང་ནས། ཤ་བ་དང་ཁྱི་གཉིས་ནི་མ་བུའི་ཚུལ་དང་འདྲ་བར་བྱུང་བས། བླ་མའི་ཐུགས་དགོངས་ལ་ཁྱི་འདིའི་བདག་པོ་མི་གཅིག་འོང་བས་བསམ་ཤེས་པས་དྲག་དགོངས་ཙ། མི་སྔོན་པོ་རས་སྐེད་ལ་དཀྲིས་པ། ཞགས་པ་དང་རྒྱ་ཁྲེས་ཁུར་བ། མདའ་ལྔ་དང་གཞུ་གཅིག་བཟུང་ནས་བྱུང་བ་ལ་མགུར་འདི་གསུངས་སོ། །རྗེ་གྲུབ་ཐོབ་རྣམས་ལ་གསོལ་བ་འདེབས། །དུག་ལྔ་ཞི་བར་བྱིན་གྱིས་རློབས། །ཁྱོད་མི་ཡི་ལུས་ལ་གཤིན་རྗེའི་མགོ

།མི་ལུས་གཤིན་མགོ་བ་ཁྱོད་ང་ལ་ཉོན། །མི་ལུས་རིན་ཆེན་དཀོན་གསུངས་ཏེ། །ཁྱོད་འདྲ་མཐོང་ན་དཀོན་རྒྱུ་མེད། །སྲིན་པོའི་གཟུགས་ཀྱི་སྡིག་པ་ཅན། །སྡུག་བསྔལ་ངན་སོང་ཁྱོད་ཨེ་འཚོལ། །སྡིག་པ་འདོད་པས་མི་འགྲུབ་སྟེ། །ནང་ཞེན་པ་ལོག་ན་དངོས་གྲུབ་འཐོབ། །ཕྱི་སྣང་བ་བཏུལ་བས་མི་ཐུལ་ཏེ། །ནང་སྡིག་སེམས་འདུལ་བའི་དུས་ལ་བབ། །ཁྱོད་ཤ་བ་བསད་པས་མི་བརྒྱགས་ཏེ། །ནང་དུག་ལྔ་བསད་ན་ཅི་བསམ་འགྲུབ། །ཕྱི་དགྲ་བོ་བཏུལ་བས་ཇེ་མང་འགྲོ། །ནང་རང་རྒྱུད་བཏུལ་ན་དགྲ་བོ་མེད། །མི་ཚེ་སྡུག་ལ་མ་སྐྱེལ་བར། །དམ་པའི་ཆོས་ཤིག་བྱས་ན་བཟང༌། །ཞེས་གསུངས་པས། མདུན་དུ་བལྟས་ནས་བསྡད་དེ་ཁོ་ཡི་བསམ་པ་ལ། མགུར་ལ་ངེས་པ་མེད་དེ་ཁྱི་འདིའི་སྔར་ངས་མ་སླེབ་ན་ཤ་བའི་ཕྱེད་དེ་ཟོས་ནས་སོང་བ་ལ་དེ་རིང་མ་བུ་འདྲ་བར་སྣང་བས་ཤ་བའི་སྲོག་ཕུལ་ན་འཐད་དེ། བུ་སྨད་ཀྱང་ལྟོགས་གྲིར་མང་ཨེ་འཆི། འོན་ཀྱང་བསྡིག་མོ་ཞིག་བྱེད་དགོས་བསམ་ནས་མདའ་བཀང་སྟེ། རྣལ་འབྱོར་པ་རྒད་པོ་ང་ཡི་ཁྱི་དང་ཤ་བ་ཐོང༌། ཁྱོད་ཀྱི་རས་གོས་ཀྱི་ང་ཡིས་མདའ་མི་རྟེན་ཟེར་བའི་ལན་དུ་མགུར་འདི་གསུངས་སོ། །ཁྱོན་ཉོན་དང་གསོན་དང་ཁྱི་ར་བ། །འབྲུག་འུར་སྒྲ་ཆེ་ཡང་སྟོང་སྒྲ་ཡིན། །འཇའ་ཁ་དོག་ལེགས་ཀྱང་ཡལ་རྒྱུ་ཡིན། །འཇིག་རྟེན་ཉམས་དགའ་འདྲ་ཡང་རྨི་ལམ་ཙམ། །འཁོར་བ་དགའ་དགའ་འདྲ་ཡང་སྡོད་དབང་མེད། །འདུས་བྱས་འདི་ནི་མི་རྟག་པ། །རྫ་ཁར་སོང་ཡོད་ཀྱང་དེ་རིང་ཆག །མི་ན་ནིང་སྐྱེས་པ་ད་ལོ་འཆི། །ནོར་རང་ལ་ཡོད་པ་དགྲ་ལ་འཆོར། །ཟས་ཕན་པར་ཟོས་པ་དུག་ཏུ་ན། །གྲོགས་བཟང་པོ་ཡོད་པ་དགྲ་ལ་ལྡངས། །དྲིན་བཟང་པོས་བསྐྱངས་ལས་ཁ་པོ་བྱེད། །སྡིག་པ་རང་བྱས་རང་ལ་སྡིག །དམོད་མོ་ལེན་མེད་རང་ལ་འཁོར། །ཁྱོད་མགོ་བརྒྱའི་ནང་ནས་རང་མགོ་གཅེས། །ཕྱག་སོར་མོ་བཅུ་ལས་གང་བཅད་ཚ། །བཟའ་ཚང་མི་ལྔའི་ནང་ནས་རང་མགོ་གཅེས། །རང་མགོ་རང་གིས་འདོན་པའི་དུས་ལ་བབ། །ཚེ་འདི་མི་རྟག་མྱུར་དུ་འཇིག

།རང་སེམས་འོད་གསལ་བསྒོམ་པའི་དུས་ལ་བབ། །འགྲོགས་པའི་གཉེན་གྱིས་འཁོར་བར་འཕེན། །དཔལ་ལྡན་བླ་མ་བརྟེན་པའི་དུས་ལ་བབ། །ལར་ཅིག་སོང་གཉིས་སོང་སྡོད་དབང་མེད། །ཐམས་ཅད་འགྲོ་ཞིང་འདུག་པ་མ་མཐོང་ངམ། ཚེ་འདི་ཡང་བདེ་ལ་ཕྱི་མ་སྐྱིད། །འདི་ཕྱི་གཉིས་ཀ་སྐྱིད་པ་དམ་པའི་ཆོས། །དམ་པའི་ལྷ་ཆོས་བྱེད་པའི་དུས་ལ་བབ། །ཅེས་གསུངས་པས། ཁོ་དད་པ་སྐྱེས་ཏེ། ཨ་རེ་བདེན། ང་ལས་ལོད་པ་མི་འདུག་སྙམ་སྟེ། མདའ་གཞུ་ཐང་ལ་བཞག་ནས་ཕྱག་ཕུལ་སྟེ། ཤ་བའི་སྲོག་དང་ཁྱི་དང་བྱ་དང་མདའ་དང་གཞུ་ཐམས་ཅད་ཕུལ་ནས་བྲོ་མ་དབྱངས་འདི་ཕུལ་ལོ། །རྗེ་བཙུན་ཆེན་པོ་སྙན་གསོན་དང༌། སྤྲུལ་སྐུ་རས་ཆེན་ཐུགས་གཏད་འཚལ། །ང་ཡིས་ལག་གཡས་ན་ཐོགས་པ་ཉག་ཕྲན་མདའ། །ཉག་ཕྲན་མདའ་མོ་སྒྲོ་མཚལ་ཁ་རྒྱན་ཅན། མདེའུ་ངར་མ་བཙན་དུག་ངར་མས་བྱུགས། །ལག་པ་གཡོན་ན་བཟུང་བ་མཆོག་དཀར་གཞུ། །ཧོར་གཞུ་ངར་མ་སིང་རྒྱུད་ཁ་རྒྱན་ཅན། །དྲོ་བ་དཀར་མོ་མཛེས་པའི་གསལ་གདོངས་ཅན། ཞགས་པ་ནག་པོ་ཨ་ལོང་སྔོན་པོའི་ཁ་རྒྱན་ཅན། །འདམ་དྲུག་བཤལ་བདུན་བཤལ་ཅིང་ཕྲ་ལ་དྲིལ། །རྒྱ་ཁྲོས་ཁྲ་བོ་སྣལ་ཆུ་སེར་པོའི་ཁ་རྒྱན་ཅན། །ཁྱི་མོ་དམར་མོ་རྔ་མ་དཀར་དམར་གྱི་ལ་ཚོམ་ཅན། །གློགས་ལྕམ་འཕར་མ་ནམ་མཁའི་བྱ་ཟིན་མ། །ཤ་བ་སྨུག་པོ་དུང་རུ་དཀར་པོའི་ཁ་རྒྱན་ཅན། །འབུལ་བ་སྣ་དྲུག་བླ་མ་ཁྱེད་ལ་འབུལ། །ཁྱི་མོ་དམར་མོ་ཐར་པའི་ལམ་ལ་ཐོང༌། །ཤ་བ་སྨུག་པོ་བྱང་ཆུབ་ལམ་ལ་ཆུག །ང་ཁྱི་ར་བ་མགོན་པོ་རྡོ་རྗེ་དམྱལ་བ་མི་གཏོང་འཚལ། །ངས་སྔར་བྱས་སྡིག་པ་འགྱོད་སེམས་སྐྱེས། །ད་ཕྱིན་ཆད་མི་བྱེད་དམ་བཅའ་འབུལ། །ཞེས་ཞུས་པས། རྗེ་བཙུན་མཉེས་སྟེ། ཁོའི་བྲོད་པ་བསྐྱེད་པའི་དོན་དུ་མགུར་འདི་གསུངས་སོ། །མི་ང་ངོ་ཁྱེད་ཀྱིས་མ་ཤེས་ན། །གུང་ཐང་མི་ལ་རས་པ་ཡིན། །ཆོས་ལྟ་བ་གང་ཡིན་ཟེར་ཙ་ན། །ལྟ་བ་སྣང་སྟོང་མཐའ་བྲལ་ཡིན། །དེ་ལུང་རིག་གཉིས་ཀྱིས་བར་ན་རྙེད། །བུ་སྐྱེ་ཤིས་འཇིགས་ན་ཡར་ལ་ལྟོས། །སྐྱེ་ཤི་འཇིགས་ན་ང་ཕྱིར་འབྲང༌། །སྒོམ་པ་གང་ཡིན་ཟེར་ཙ་ན། །སྒོམ་པ་འོད་གསལ་གཉིས་མེད་ཡིན། །བདེ་སྟོང་གཉིས་ཀྱིས་བར་ན་རྙེད། །བུ་སྐྱེ་ཤི་འཇིགས་ན་ཡར་ལ་ལྟོས། །སྐྱེ་ཤིས་འཇིགས་ན་ང་ཕྱིར་འབྲོང༌། །སྤྱོད་པ་གང་ཡིན་ཟེར་ཙ་ན། །སྤྱོད་པ་མ་བཀག་ལྷུན་གྲུབ་ཡིན། །དེ་རྟེན་འབྲེལ་གཉིས་ཀྱིས་བར་ན་རྙེད། །བུ་སྐྱེ་ཤིས་འཇིགས་ན་ཡར་ལ་ལྟོས། །སྐྱེ་ཤི་འཇིགས་ན་ང་ཕྱིས་འབྲོང༌། །འབྲས་བུ་གང་ཡིན་ཟེར་ཙ་ན། །དེ་འཁོར་འདས་གཉིས་ཀྱི་བར་ནས་རྙེད། །བུ་སྐྱེ་འཆིའི་འཇིགས་ན་ཡར་ལ་ལྟོས། །སྐྱེ་འཆིའི་འཇིགས་ན་ང་ཕྱིར་འབྲོང༌། །ཆོས་ལྟ་སྒོམ་སྤྱོད་འབྲས་རྡོ་རྗེའི་དབྱངས། །ཁྱོད་སྒོམ་པར་ནུས་ན་རྟོགས་པ་འཆར། །བཟའ་ཚོ་དྲུག་གི་ཁྱིམ་ཐབས་རྣམས།

སྤངས་པར་ནུས་ན་ངོ་མཚར་ཆེ། །རང་ཉིད་གཅིག་པུར་འཆི་བ་ལ། །ཆོས་ཤིག་ནུས་ན་སོ་ནམ་ཚར། །ཞེས་གསུངས་པས་ཁོ་ཤིན་ཏུ་དད་དེ། བླ་མ་ལགས། ཁྱེད་གར་བཞུགས། གྲོགས་ཅི་འདྲ་ཡོད། འཚོ་བ་ཅི་འདྲ་གསོལ། ང་ཡང་ཆགས་ཕྱི་ལ་འགྲོ་བ་ལགས། བུ་སྨད་ཡང་ཅི་རེད་རེད་ཅེས་ཞུས། དེའི་ལན་དུ་མགུར་འདི་གསུངས་སོ། །བླ་མ་དང་རང་སེམས་སངས་རྒྱས་གསུམ། །འདུ་འབྲལ་མེད་པར་གསོལ་བ་འདེབས། །གནས་གཡའ་རི་དང་གངས་རི་རྫ་རི་གསུམ། །འདི་གསུམ་རྣལ་འབྱོར་ང་ཡི་སྒྲུབ་གནས་ཡིན། གནས་དེ་གསུམ་ལ་སྤྲོ་ན་ང་ཕྱིར་གཤེགས། །ཤ་བ་དང་གནའ་བ་དགོ་བ་གསུམ། །འདི་གསུམ་རྣལ་འབྱོར་ངའི་དཀོར་ནོར་ཡིན། །ནོར་དེ་གསུམ་ལ་དགའ་ན་ང་ཕྱིར་གཤེགས། །བྱ་གོང་མོ་དང་འཇོལ་མོ་ཀྲི་ཀ་གསུམ། །དེ་གསུམ་རྣལ་འབྱོར་ང་ཡི་ཁྱིམ་མཚེས་ཡིན། །ཁྱིམ་མཚེས་དེ་གསུམ་དང་འགྲོགས་ན་ང་ཕྱིར་གཤེགས། །སྔོ་ཟྭ་དང་རུག་པ་ཐུལ་པ་གསུམ། །འདི་གསུམ་རྣལ་འབྱོར་ངའི་ཆོས་བརྒྱགས་ཡིན། །ཟས་འདི་གསུམ་གྱི་འགྲངས་ན་ང་ཕྱིར་གཤེགས། །རྫ་ཆུ་དང་གཡའ་ཆུ་གངས་ཆུ་གསུམ། །འདི་གསུམ་རྣལ་འབྱོར་ང་ཡི་བཏུང་ཆུ་ཡིན། །སྐོམ་འདི་གསུམ་གྱི་ཆོག་ན་ང་ཕྱིར་གཤེགས། །ཕ་བླ་མ་དང་ཡི་དམ་མཁའ་འགྲོ་གསུམ། །འདི་གསུམ་ངེད་ཀྱི་རྒྱབ་བརྟེན་ཡིན། །འདི་གསུམ་ལ་དད་ན་ང་ཕྱིར་གཤེགས། །སངས་རྒྱས་ཆོས་དང་དགེ་འདུན་གསུམ། །འདི་གསུམ་རྣལ་འབྱོར་ང་ཡི་སྐྱབས་གནས་ཡིན། །ཁྱོད་འདི་གསུམ་ལ་དད་ན་ང་ཕྱིར་གཤེགས། །ཅེས་གསུངས། ནོར་ཡོད་ནས་ཟས་མེད་པ་ཡི་དྭགས་སུ་སྐྱེ་འདོད་ཡིན། རྒྱ་མཚོའི་འགྲམ་ན་ཡི་དྭགས་སྐོམ་ཟེར་ཙ། །དེང་སང་ནས་བྱེད་པ་རྒྱུ་མཐུན་གྱི་སྔ་མས་སླེབ་འོང་བ་ཡིན། ད་དོན་དང་གཉེན་ཐམས་ཅད་ལ་ཐེ་ཚོམ་མ་བསྐྱེད་པར་ཉོན་ཅིག་གསུངས་ནས་མགུར་འདི་གསུངས་སོ། །ཕོ་ཡ་མ་ཅན་རི་ཁྲོད་རས་པ་ང༌། །དབྱར་ཟླ་གསུམ་རི་ཁྲོད་ཀྱི་གངས་ལ་བསྒོམས། །ཁམས་སྨུག་པ་བཟང་བའི་བསིལ་ངད་བཟང༌། །སྟོན་ཟླ་གསུམ་རོ་སྙོམས་ཀྱི་ལྡོམ་བུ་བྱེད། །ལུས་འབྱུང་བཞི་གསོ་བའི་འབྲུ་རྩམ་མེད། །དགུན་ཟླ་གསུམ་ནག་མའི་ཕུགས་སུ་བསྒོམས། །རླུང་གདུག་ཅན་ངར་མའི་སྒྲིབ་གཡེང་ཡིན། །དཔྱིད་ཟླ་གསུམ་གཡའ་དག་གངས་ལ་བསྒོམས། །རླུང་བད་ཀན་མཁྲིས་པའི་བཅག་པ་ཡིན། །དབྱར་དགུན་མེད་པར་བསྒོམ་ལ་བརྩོན། །ལུས་འབྱུང་བཞི་འཇིག་པའི་སྡུག་ཆོས་ཡིན། །དུས་རྒྱུན་དུ་ཡེངས་མེད་བྱ་བ་བཏང༌། །ཉོན་མོངས་དུག་ལྔའི་དམག་དོགས་ཡིན། །འཚོ་བ་གང་བྱུང་ཟ་བ་དེ།

འདོད་སྲེད་ཆུང་བའི་སྐྱིད་རྟགས་ཡིན། །དུས་རྒྱུན་དུ་ཆོས་ལ་འབད་པ་ཡིན། །རང་རྒྱུད་དཀར་པོའི་རྣམ་ཐར་ཡིན། །བུ་ཆོས་བརྒྱགས་ལ་སེམས་ཁྲལ་མ་བྱེད་དང༌། །ཆོས་པ་ལྟོགས་གྲིར་མི་འཆི་བ། །སངས་རྒྱས་ཀུན་གྱི་དགོངས་པ་ཡིན། །གྲུབ་ཐོབ་རྣམས་ཀྱི་སྙིང་གཏམ་ཡིན། །མ་དང་མཁའ་འགྲོའི་མཛད་པ་ཡིན། །རྣལ་འབྱོར་ང་ཡི་རྟོགས་པ་ཡིན། །ཆོས་སྐྱོང་སྤྱི་ཡི་དམ་ཚིག་ཡིན། །ཞེས་གསུངས་པས། འོ་ན་སླ་ནས་འདུག་བསམ་ནས། ད་ང་ལ་ཁྲིད་གནང་བར་ཞུ་ཞུས་པ་མགུར་འདི་གསུངས་སོ། །བླ་མ་དམ་པ་མཉེས་པ་དེ། །ཡང་དང་ཡང་དུ་གསོལ་བ་ཐོབ། །ཡི་དམ་མཁའ་འགྲོ་བསྒོམ་པ་དེ། །ཡང་ཡང་དྲན་ཞིང་གནས་པར་གྱིས། །འཆི་བ་མི་རྟག་བསྒོམ་པ་དེ། །ཡང་ནས་ཡང་དུ་དྲན་པར་གྱིས། །ཕྱག་རྒྱ་ཆེན་པོ་བསྒོམ་པ་དེ། །ཆུང་ངུ་ཆུང་ངུ་ཡང་ཡང་སྒོམ། །སེམས་ཅན་ཕ་མར་གྱུར་པ་དེ། །ཡང་ཡང་སེམས་ལ་དྲན་པར་གྱིས། །སྙན་བརྒྱུད་ཟབ་མོ་བསྒོམ་པ་དེ། །སྙིང་ལ་རུས་པ་ཐོན་པར་གྱིས། །དམ་ཆོས་མཐའ་རུ་འདོན་པ་དེ། །མཐོ་དམན་མེད་པར་ན་རེ་སྐྱོང༌། །ཆོས་དང་ཨེ་མཐུན་ལྟ་བ་དེ། །རྩབ་རྩུབ་མེད་པར་གཅིག་ལ་དྲིལ། །སོ་ནམ་ལྷ་ཆོས་བྱེད་པ་དེ། །ཁྱིམ་པའི་འབྲལ་འབྲིལ་གཏིང་ལ་བྱེད། །ཆོས་བརྒྱགས་ལྷ་ཡིས་སྤྲོད་པ་ལ། །སྡུག་གསོག་བྱས་པས་ཕན་གནོད་མེད། །གསོག་མིས་སྤྱོད་དུ་མི་འཇུག་པ། །མཁའ་འགྲོ་སྤྱི་ཡི་གདམས་ངག་ཡིན། །ཞེས་གསུངས་ཏེ་སྙན་བརྒྱུད་ཀྱི་ཁྲིད་གནང་ནས་བསྒོམས་པས་ཉམས་དང་རྟོགས་པ་སྐྱེས་ནས་གཉའ་ཤང་སྒང་ཁྱི་ར་རས་པ་བྱ་བ་འཇིག་རྟེན་གྱི་བྱ་བ་ཐོང་བ་ཐུགས་ཀྱི་སྲས་བརྒྱད་ཡོད་པའི་ཡ་བ་གཅིག་བྱུང་སྟེ། བུ་སྨད་དང་ཡང་དེ་ཉིན་ནས་མ་འཕྲད། དེ་སྔར་བས་ཀྱང་ཇེ་བརྒྱགས་ཇེ་སྐྱིད་ལ་སོགས་ཏེ་བསམ་པ་ཆོས་དང་མཐུན་པ་བྱུང་ངོ༌། །ཁྱི་དང་ཤ་བ་གཉིས་ཀྱང་རྗེ་བཙུན་ཡབ་སྲས་གར་འབྱོན་པའི་སར་ཆགས་ཕྱི་ལ་འགྲོ་བ་དང༌། ཕྱིས་ཀྱང་རྫ་ཕུག་དེ་ཉིད་དུ་ཁྱི་དང་ཤ་བའི་རྩིང་ཁོག་དང༌།

མདའ་ཆག་དང་གཞུ་ཆག་རྣམས་ད་རུང་ངོ་མཚར་བའི་ལྟས་ལ་ཡོད་དོ། །ཡང་ལོ་རྒྱུས་གཅིག་ལ་ཁྱི་ར་བས་མདའ་གཞུ་སོགས་ཕུལ་བ་རྣམས་ཚར་ནས་སྡིག་པ་མི་བྱེད་པའི་དམ་བཅའ་ཞིང་ཉིད་གར་འབྱོན་དུ་ཆགས་ཕྱིར་འབྲངས་ལགས། ཚེ་གཅིག་གི་གྲོལ་བའི་གདམས་ངག་ཅིག་ཐུགས་རྗེས་བཟུང་ཞེས་ཞུས་ནས། རྗེ་བཙུན་གྱི་དྲུང་དུ་པུས་མོ་བཙུགས་ཐལ་མོ་སྦྱར་ནས་འདུག་པའི་ཚེ། ཁྱི་ར་བའི་བུད་མེད་དེས་སྐེད་དུ་སྟྭ་རེ་གཅིག་བཅུག །རྒྱབ་ཏུ་སིལ་པོ་ཞིག་ཁུར། ལག་ཏུ་ཐག་ཞགས་གཅིག་བཟུང་ནས་བྱུང་སྟེ། རྣལ་འབྱོར་པ་རྟོག་འབྱོར་པ་འདི་ཚོས་གར་ཡང་སླེབ་འདུག །ལུང་ཕུག་ན་ཡང་འདི་ཚོས་སླེབ་འདུག །ཁྱེད་ཀྱིས་ང་ཡི་མི་ཁྱི་གཉིས་དེ་བཟུང་ནས་འདུག་པ་ཅི་ཡིན། ངེད་བཟའ་མི་བདུན་ཡོད་པ་དེ་ཁྱོད་ཀྱི་གསོ་ཆེས་ཨེ་ཡིན། རྐེ་དེ་ལ་ཐག་པ་འདིས་བཏགས་ཏེ་མགོ་ལ་སྟྭ་རེ་འདིས་གཅིག་བརྒྱབ་ན་ཉོ་བར་འདུག་ཟེར་བ་ལ། རྗེ་བཙུན་གྱིས་མོ་ལ་མགུར་འདི་གསུངས་སོ། །ཁྱོད་ནག་མོའི་ལུས་ལ་སྲིན་མོའི་གདོང༌། །ནག་ལུས་སྲིན་གདོང་མ་ང་ལ་ཚུར་ཉོན་དང༌། །ཁྱོད་རེ་བ་ཤ་བ་ཆོས་ཀྱི་རེ། །དོགས་པ་ཤ་བ་ཤོར་ཀྱི་དོགས། །རེ་དོགས་ཀྱི་བར་དེར་འཁོར་བར་འཁྱམས། །ཁྱོད་ཤ་བ་བསད་ཀྱིས་མི་གསོད་དེ། །ནང་སེམས་ཉིད་འཛིན་པའི་དུས་ལ་བབ། །སྒོམ་འོད་གསལ་བསྒོམ་པའི་དུས་ལ། །ནག་མོ་ཚེ་འདི་སྐྱིད་ལ་ཕྱི་མ་བདེ། །གཉིས་ཀ་བདེ་བའི་ལྷ་ཆོས་མཛོད། །ཅེས་གསུངས་པས། མོ་ན་རེ། ཁྱོད་ཆོས་ཀུན་ཅི་ཆ་ཡོད། །ཁྱེད་ལྷ་ཆོས་བྱ་བས་སྤྲང་པོ་ཅིག་གྲུབ་ནས་སྣང༌། །ངེད་ཀྱི་ཁྱི་ཤ་བ་འདི་གཉིས་ཁྱོད་ཀྱིས་འཕྲོག་ཟེར་བ་ཨེ་ཡིན་ཟེར་ནས་མོ་རང་གིས་མི་ལ་ཁྱོད་ཆོས་ཉན་པ་ཕར་ཞོག །བྱེད་ཟེར་ན་ཤ་བ་འདི་སོད་ལ་ཤ་རྣམས་ཁུར་ལ་འོང་ཟེར་ཞིང༌། ཤ་བའི་མགོ་ལ་ཐག་པ་བཏགས་ཏེ་ཤིང་ཕུང་ལ་བཀོར་བས་བཞག །མོ་རང་གི་མི་ལ་རྡོག་ཐོ་བརྒྱབ་ནས་ཁྱོད་ཤ་བ་གསོད་པ་འདམ་མམ། ངས་ཁྱོད་ཀྱི་མགོ་ལ་སྟ་རེ་འདིས་བརྒྱབ་པ་འདམ་ཟེར་བ་ལ།

ཡང་རྗེ་བཙུན་གྱིས་མོ་ལ་མགུར་འདི་གསུངས་སོ། །ཁྱོད་ནག་མོའི་ལུས་ལ་བདུད་མོའི་སེམས། །ལས་ངན་མ་བདག་ལ་ཚུར་ཉོན་དང༌། །འོ་སྐོལ་འགྲོ་བ་འཇིག་རྟེན་པ། །འཇིག་རྟེན་པ་ལ་ཕར་བལྟས་པས། །སྐྱེ་རྒ་ན་འཆིའི་ཆུ་བོ་བཞི། །ཆུ་བཞི་སྡུག་བསྔལ་གྱི་རྦ་ལ་གཡེང༌། །དུས་གཏན་དུ་གཡེང་བ་མ་ཚོར་རམ། །བདེ་བའི་གནས་སྐབས་མི་གདའ་ན། །སྐྱེ་བའི་སྡུག་བསྔལ་བཤད་ཙམ་ན། །བར་དོ་ཀུན་གཞི་འཁྱམས་པ་དེ། །མ་ཡི་མངལ་དུ་ཞུགས་ཙམ་ན། །ཁྲག་དང་ཆུ་སེར་ནང་དུ་ཉལ། །མི་གཙང་བ་ལ་སྔས་སྟན་བྱས། །ལས་ངན་དབང་གིས་ལུས་ངན་ལེན། །གནས་ངན་ནང་དུ་སྡུག་བསྔལ་མྱོང༌། ཚེ་སྔ་ཕྱི་དྲན་ཡང་སྨྲ་མ་ཤེས། །སྡུག་བསྔལ་ཆེ་ཡང་སྐད་མ་ཐོན། །ཚ་གྲང་གི་སྡུག་བསྔལ་སྣ་ཚོགས་སྐྱེས། །ཟླ་བ་དགུ་ལ་དམྱལ་བར་སྲེག །མངལ་ན་སྐྱེས་པའི་དུས་ཙམ་ན། །ལུས་པོ་ཚེར་མའི་ནང་དུ་བསྒྱུར་བ་འདྲ། །མ་ཡི་པང་དུ་བླངས་ཙམ་ན། །བྱིའུ་ཁྲ་ཡིས་ཁྱེར་བ་འདྲ། །མ་ཡིས་རྐན་མར་བྱིན་པའི་དུས། །བཙན་དུག་ངར་མ་ཟོས་པ་འདྲ། །ཚེམ་མེ་ནང་དུ་བཞག་པའི་ཚེ། །བཙོན་དོངས་ནང་དུ་བཙུག་པ་འདྲ། །ལར་སྐྱེ་མེད་དོན་གཅིག་མ་རྟོགས་ན། །སྐྱེ་བའི་སྡུག་བསྔལ་བསམ་མི་ཁྱབ། །རྒས་པའི་སྡུག་བསྔལ་བཤད་ཙམ་ན། །ཡན་ལན་གཙོ་བོ་མགོ་བོ་འཁོར། །རྣ་བ་སྒྲ་ཡི་རྒྱལ་པོ་འོན། །པགས་པའི་ལོ་མ་སྐྲ་ཡང་དཀར། །མཛེས་པའི་བཞིན་ཡང་གཉེར་མ་བྱུང༌། །དབང་པོའི་དངས་མ་མིག་ཀྱང་འགྲིབ། །བྱད་ཀྱི་རྒྱལ་པོ་སྣ་ཡང་ཞོམ། །མཁུར་ཚོས་ཁྲག་གི་རྒྱ་མཚོ་སྐེམ། །རུས་པའི་རྒྱལ་པོ་སོ་ཡང་བུད། །བདེན་ལ་འཐད་པའི་གཏམ་སྨྲས་ཀྱང༌། །བཅོལ་གཏམ་ཟེར་ནས་ཉན་མཁན་མེད། །རོ་ལ་ཡང་པའི་གོས་བགོས་ཀྱང༌། །གྲང་ལ་ལྕི་བའི་དུག་པོ་དཀོན། །དྲང་པོར་སྐྱེད་པའི་ལུས་པོ་རྒུད། །བརྟན་པོར་སྤོས་པའི་གོམ་པ་འཁྱོར། །ཤིག་དང་བུ་ལོན་བསད་ཀྱང་འདུ། །ཟས་དང་གཉེན་འདུན་བཏུ་ཡང་གྱེས། །ན་བའི་སྡུག་བསྔལ་བཤད་ཙམ་ན། །ཁྱོད་ལན་གཅིག་ན་བའི་དུས་བྱུང་ཚེ། །ལྷན་ཅིག་སྐྱེས་པའི་ཤ་རུས་ཀྱང༌། །ཟུག་གཟེར་བྱེད་པའི་དགྲ་རུ་ལང༌། །རླུང་མཁྲིས་བད་ཀན་བདུད་དུ་བབ། །ཁྲག་དང་ཆུ་སེར་རྒྱུན་དུ་བབས། །ལུས་ན་ཚའི་དབང་དུ་སོང་བའི་ཚེ། །སྟན་འབོལ་པོ་བཏིང་ཡང་འོག་ནས་མཁྲང༌། །སྔས་མཐོན་པོ་བཞག་ཀྱང་མཇིང་པ་ན། །ཞིམ་ལ་མངར་བའི་ཟས་བསྟེན་ཀྱང༌། །མཐོང་བ་ཙམ་གྱི་སྐྱུགས་སུ་བྲོ། །བྱམས་པའི་གཉེན་གྱིས་མཐའ་བསྐོར་ཡང༌། །ན་ཚ་ཟུག་གཟེར་བགོ་བློ་མེད། །མགོ་བོ་མི་ཡི་དཔང་དུ་བཞག

།ཟས་རྣམས་ཐུར་མས་ཁ་ལ་སྙོད། །སྐོམ་རྣམས་སྦུ་གུའི་རྒྱུད་ནས་འཇིབ། དེ་ཡི་ནད་ལ་ཕན་ཐབས་མེད། །བརྒྱ་འགྲོ་སྟོང་འགྲོ་མཐོང་བ་མེད། །ཁྲི་འབོད་སྟོང་འབོད་ཐོས་པ་མེད། །ན་བའི་སྡུག་བསྔལ་དེ་ཙམ་མོ། །ཁྱོད་ལན་གཅིག་ཤི་བའི་དུས་བྱུང་ཚེ། །ཕྱུག་པོའི་ནོར་གྱི་བསླུ་ས་མེད། །ལྕེ་བདེས་ལོ་རྒྱུས་བཀྲོལ་ཐབས་མེད། །དཔའ་བོའི་སྟག་འཐབ་བྱེད་ས་མེད། སྡར་མ་ཝ་བྲོས་བྱེད་ས་མེད། །ངན་པས་ཨུ་ཚུག་བྱེད་ས་མེད། །མཛངས་མས་ཟས་ཀྱིས་བསླུ་ས་མེད། །ངན་པས་རྣོ་གཅོད་བྱེད་ས་མེད། །འཕྱོར་མོས་བྱད་ཀྱིས་འབྲིད་ས་མེད། ཡན་ལག་རྩ་རྣམས་མཐའ་ནས་སྡུད། །ཁུར་ཐག་ལམ་གྱི་མཐའ་ནས་བྲེས། །གཅེས་པར་བསྐྱངས་པའི་ཤ་རུས་ཀྱང༌། །བྱ་ཁྱི་ཀུན་གྱི་གཟན་དུ་འགྱུར། །ཁྱོད་དེ་འདྲ་ཡི་དུས་ཤིག་བྱུང་ཙ་ན། །ནོར་ཟང་ཟིང་མང་ཡང་གཞན་གྱིས་སྤྱད། །གཉེན་བུ་མང་ཡང་གཅིག་པུར་འགྲོ། །མཁར་ཁང་ཁྱིམ་མང་ཡང་སྒོ་རུ་འཕུད། །དེ་བཟོད་པར་གདའམ་སྐལ་ལྡན་ཀུན། །གཅེས་པས་གསོས་པའི་ལུས་པོ་ཡང༌། །ལ་ལ་མེ་ཡི་ནང་དུ་བསྲེག །ལ་ལ་ཆུ་ཡི་ནང་དུ་སྐྱུར། །ལ་ལ་དོང་དུ་ས་དང་བསྲེ། ལ་ལ་བྱ་དང་སྤྱང་ཀིས་ཟ། །བསམ་བློ་ཐོང་དང་སྐལ་ལྡན་ཀུན། འཛམ་གླིང་ནོར་ལ་དབང་མོད་ཀྱང༌། །ཚེ་ལ་ཞིང་བསླུ་ཡང་མ་ནུས་པས། །སེར་སྣ་བྱས་པས་ཅི་ལ་ཕན། །རང་གཅིག་པུར་འགྲོ་བའི་དུས་ལ་བབ། །ཟླ་བོ་སུ་དང་འགྲོགས་ནས་འགྲོ། དམིགས་གཏད་སུ་ལ་བྱེད་ནས་འགྲོ། །རྒྱབ་ཏུ་ཅི་ཞིག་འཁྱེར་ནས་འགྲོ། །འགྲོ་རོགས་ཟླ་རོགས་སུ་ཞིག་ཡོད། །བསམ་མནོ་མེད་དམ་བློ་རེ་བདེ། །དམ་པའི་ལྷ་ཆོས་མ་ལགས་པའི། །སུས་ཀྱང་ཕན་པར་མི་གདའ་ན། །ལས་ཀྱི་མེ་ལོང་གསལ་བ་དང༌། །ལས་དགེ་སྡིག་གང་བྱས་དེ་ལ་གནས། །གཤིན་རྗེ་ཆོས་རྒྱལ་ཞེ་རེ་གནག །ཨ་ཝ་གླང་མགོ་སྙིང་རྗེ་མེད། །ཟངས་དམར་ཁ་སྦྱོར་ཡངས་ཤོང་ཆེ། །ལུས་ལ་ཐིག་ནག་འདེབས་སུ་འོང༌། །གདུག་པའི་སོག་ལེས་འདྲ་ནས་འོང༌། །ཁྲོ་ཆུ་འཁོལ་མ་འཐུང་དགོས་འོང༌། །མེ་མ་མུར་ལ་འབོག་དགོས་འོང༌། །གཤིན་རྗེ་ཆོས་རྒྱལ་དམག་ཚོགས་ཀྱིས། །ལུས་ལ་མཚོན་ཆ་བཏབ་ནས་འོང༌། །ད་ལྟ་ཤི་ཡང་ད་ལྟ་སོས། །ཁྱོད་ལ་དེ་ལྟ་བུ་ཡི་དུས་བྱུང་ཚེ། །མི་བདག་བུ་ཡི་ཕན་པ་མེད། །ནོར་ལོངས་སྤྱོད་མང་ཡང་འཁྱེར་དབང་མེད། །དེ་བས་ད་ལྟ་བདེ་དུས་འདིར། །ལྷ་དཀོན་མཆོག་གསུམ་ལ་སྐྱབས་སུ་སོང༌། །བླ་མ་རྗེ་ལ་གསོལ་བ་ཐོབ། །ལྷ་བསྐྱེད་རྫོགས་གཉིས་ལ་ནན་ཏན་མཛོད། །རྗེས་ཐོབ་བྱམས་དང་སྙིང་རྗེ་བསྒོམ། །རང་ཤི་དུས་གདིང་དང་ལྡན་པར་མཛོད། །ཅེས་གསུངས་པས་མོ་ཡང་དད་པ་ཐོབ་སྟེ་བཟའ་པ་བདུན་པོས་ཆོས་ཞུས་ནས་གྲུབ་པ་ཐོབ་པར་གྱུར་སྐད་དོ། །དེ་ཐམས་ཅད་ཁྱི་ར་རས་པའི་སྐོར་རོ།། །།དེ་ནས་རྗེ་བཙུན་ཆེན་པོ་མི་ལ་རས་པ་དེ་ཉིད་གསང་སྟེ་བཀྲ་ཤིས་སྒང་དུ་ཐུགས་ཉམས་སྐྱོང་ཞིང་བཞུགས་པའི་དུས་སུ།

དེང་མ་བའི་ར་རྫི་དེ་བྱུང་ནས་རྣལ་འབྱོར་པ་གླུ་ཞིག་ལོང་དང་ཟེར་བ་ལ། ཁོང་གིས་མ་གསན་པ་ལྟར་མཛད་པས་ཁོ་ཁྲོས་ཏེ་ར་ཐུལ་གྱི་ཐུ་བ་སྤྲུགས་ནས་རྣལ་འབྱོར་ཁྱོད་ཀྱི་གླུ་ཞིག་ལོང་དང་བྱས་པ་མ་ཉན། མི་དགོས་པའི་དུས་སུ་ལུང་སྟོང་ཅོལ་གྱིས་བཀང༌། ད་ཕྱིན་ཆད་སྲུས་ཤོག་དང་ངས་རྡོ་དེད་མ་བྱས་ན་ཟེར་བས། རྗེ་བཙུན་གྱིས་ཁོང་གི་ར་ཐུལ་གྱི་ཐུ་བ་འགྱུས་ཏེ་མགུར་འདི་གསུངས་སོ། །ཕྱིར་འཁོར་བ་སྡུག་བསྔལ་གྱི་རང་བཞིན་ལ། །ཡིད་སྐྱོ་བ་སྐྱེ་བའི་ཆོས་བཤད་ཀྱང༌། །བློ་ཞེན་པ་ལོག་པའི་མི་རེ་ཉུང༌། །དེ་ལ་གླུ་བླང་ཕན་པ་མི་གདའ་ན། །དེས་ཕན་ན་གླུ་ཆུང་ཅིས་མི་ལེན། །ནོར་རྫས་འདི་སྦྲང་མའི་སྦྲང་རྩི་འདྲ། །ནོར་རང་གིས་བསགས་ཀྱང་གཞན་གྱིས་སྤྱད། །རང་གིས་སྤྱད་ན་སེར་སྣས་འཆིང༌། །གཞན་གྱིས་སྤྱན་ན་ཆགས་སྡང་སྐྱེ། །ཆགས་མེད་སྦྱིན་པ་གཏོང་བའི་མི་རེ་ཉུང༌། །དེ་ལ་གླུ་ཞིག་བླང་བས་ཕན་པ་མི་གདའ་ན། །དེས་ཕན་གླུ་ཆུང་ཅིས་མ་ལེན། །དམ་ཆོས་ཕྱག་རྒྱ་ཆེན་པོ་ཡང༌། །ངོ་སྤྲོད་དམར་ཁྲིད་བགྱིས་ལགས་ཀྱང༌། །སེམས་ངོ་ཤེས་པའི་མི་རེ་ཉུང༌། །དེ་ལ་གླུ་བླངས་པས་ཕན་པ་མི་གདའ་ན། །དེས་ཕན་ན་གླུ་ཆུང་ཅིས་མི་ལེན། །སྙན་བརྒྱུད་ཀྱི་གདམས་ངག་ཟབ་མོ་རྣམས། །འཕངས་སེམས་མེད་པར་བསྟན་ལགས་ཀྱང༌། །དོན་ཉམས་སུ་ལེན་པའི་མི་རེ་ཉུང༌། །དེ་ལ་གླུ་བླངས་པས་ཕན་པ་མི་གདའ་ན། །དེས་ཕན་ན་གླུ་ཆུང་ཅིས་མི་ཕན། །རྗེ་གོང་མའི་བཞུགས་གནས་རི་ཁྲོད་ལ། །དུས་རྟག་ཏུ་སྤྲོ་བ་བསྐྱེད་ལགས་ཀྱང༌། །འདུག་ཚུགས་ཐུབ་པའི་མི་རེ་ཉུང༌། །དེ་ལ་གླུ་བླངས་པས་ཕན་པ་མི་གདའ་ན། །དེས་ཕན་ན་གླུ་ཆུང་ཅིས་མི་ལེན། དལ་འབྱོར་མི་ལུས་ཐོབ་དུས་འདིར། །གཏན་ཁྲིམས་བསྲུང་བ་དཀའ་ལགས་ཀྱང༌། །ཉིན་རེའི་བསྙེན་གནས་མི་སྲུང་ན། །དེ་ལ་གླུ་བླངས་པས་ཕན་པ་མི་གདའ་ན། དེས་ཕན་ན་གླུ་ཆུང་ཅིས་མི་ལེན། །ཚེ་ཡོངས་སུ་ཟད་པའི་ལྷག་མ་ལ། །སྡོད་ལོང་མེད་པར་བགྱིས་ལགས་ཀྱང༌། །ཆོས་སྒོར་ཞུགས་པའི་མི་རེ་ཉུང༌། །དེ་ལ་གླུ་བླངས་པས་ཕན་པ་མི་གདའ་ན། །དེས་ཕན་ན་གླུ་ཆུང་ཅིས་མི་ལེན། །ཁྱེད་ཤན་པ་རྣམས་ལ་ཕར་བལྟས་པས། །དྲང་དོན་དགེ་བའི་ཆོས་བཤད་ཀྱང༌། །སྡིག་ལ་འཛེམ་པའི་མི་རེ་ཉུང༌། །དེ་ལ་གླུ་བླངས་པས་ཕན་པ་མི་གདའ་ན། །དེས་ཕན་ན་གླུ་ཆུང་ཅིས་མི་ཕན། །ཚེ་འདི་ཡི་འདུན་མ་ལིང་སྟེ་ཐོང༌། །ལྟོ་གོས་གཉིས་ཞེན་པ་དོར། །སྐྱིད་སྡུག་གཉིས་ལ་རོ་སྙོམས་མཛོད། །ལེགས་ཉེས་བླ་མ་མཁྱེན་ལ་གཏུགས། །དམིགས་རྩེ་ལམ་ཟས་འདི་ལ་གཏོད། །ཆོས་སྙིང་ནས་བྱེད་ན་འདི་རྣམས་མཚར། །ཞེས་གསུངས་པས་ཁོ་དད་པ་སྐྱེས་ནས་ཕྱག་མང་དུ་འཚལ།

བསྐོར་བ་བྱས་ཉིན་ཕྱེད་ལ་ར་དུམ་ཁྱིམ་དུ་དེད་ནས་བདག་པོ་རྣམས་ལ་འོ་ཁྱེད་རང་རྣམ་པའི་ར་གཏད། ང་ནི་རྣལ་འབྱོར་པ་གཅིག་གི་རྒྱབ་ཏུ་འགྲོ་བ་ཡིན་ཟེར་ནས་འོང་སྟེ། རྗེ་བཙུན་གྱི་ཆགས་ཕྱིར་འབྲང་བར་བྱ་བ་ཡིན་བཏང་བ་ལ་ར་རྫི་རས་པ་བྱ་བ་གྲུབ་པ་ཐོབ་པ་ཅིག་བྱུང་ངོ༌། །དེ་ཐམས་ཅད་ར་རྫི་རས་པའི་སྐོར་རོ།། །།དེ་ནས་ཡང་རྗེ་བཙུན་དཔོན་སློབ་གསུམ་ལྷོ་བྲག་མཁར་ཆུའི་ཡུལ་ཁར་ལྡོམ་བུ་ལ་བྱོན་པའི་དུས་སུ་ལུག་རྫི་རྒན་པོ་ཅིག་གིས་ལུག་འཚོ་བ་དང་ཕྲད་དོ། །ལུག་རྫི་དེས་རྣལ་འབྱོར་པ་ཁྱེད་རྣམས་གླུ་འདྲ་བ་ཤེས་སམ་ཟེར་བའི་དུས་སུ། རྗེ་བཙུན་གྱིས་མགུར་འདི་གསུངས་སོ། །འཁོར་བ་འདི་སྡུག་བསྔལ་གྱི་རང་བཞིན་ལ། །ཡིད་སྐྱོ་བ་སྐྱེ་བའི་ཆོས་བཤད་ཀྱང༌། །བློ་ཞེན་པ་ལོག་པ་དེ་ཉུང་བར་གདའ། །གླུ་བླངས་པས་ཀྱང་ཕན་པར་མི་གདའ་ན། །ཕན་ན་གླུ་ཆུང་ཅིས་མ་ལེན། །མི་ཚེ་རྩྭ་ཁའི་ཟིལ་པ་དང་འདྲ། །ཚེ་སྐད་ཅིག་ཀྱང་སྡོད་ལོང་མེད་ལགས་ཀྱང༌། །བློ་ཆོས་ལ་འགྲོ་བ་དེ་ཉུང་བར་གདའ། །གླུ་བླངས་པས་ཀྱང་ཕན་པར་མི་གདའ་ན། །ཕན་ན་གླུ་ཆུང་ཅེས་མི་ལེན། ཟས་ནོར་འདི་སྦྲང་མའི་སྦྲང་རྩི་འདྲ། །ནོར་རང་གིས་བསགས་ཀྱང་གཞན་གྱིས་སྤྱད། །རང་གིས་སྤྱད་ན་སེར་སྣས་བཅིངས། །གཞན་གྱིས་སྤྱད་ན་ཆགས་སྡང་སྐྱེ། །ཆགས་མེད་ཀྱི་སྦྱིན་པ་གཏོང་མི་ཉུང༌། །གླུ་བླངས་པས་ཀྱང་ཕན་པར་མི་གདའ་ན། །ཕན་ན་ལྟ་གླུ་དག་ཅིས་མི་ལེན། །དོན་མཐར་ཐུག་ཕྱག་རྒྱ་ཆེན་པོ་ལ། །ངོ་སྤྲོད་དང་དམར་ཁྲིད་བགྱིད་ལགས་ཀྱང༌། །ཉམས་སུ་ལེན་པ་འདི་ཉུང་བར་གདའ། །གླུ་བླངས་པས་ཀྱང་ཕན་པ་མི་གདའ་ན། །ཕན་ན་ལྟ་གླུ་དག་ཅིས་མི་ལེན། །རྗེ་གོང་མའི་སྒྲུབ་གནས་རི་ཁྲོད་འདིར། །དུས་གཏན་དུ་སྤྲོ་བ་སྐྱེ་ལགས་ཀྱང༌། །འདུག་ཚུགས་ཐུབ་པ་འདི་ཉུང་བར་གདའ། །གླུ་བླངས་པས་ཀྱང་ཕན་པ་མི་གདའ་ན། །ཕན་ན་ལྟ་གླུ་དག་ཅིས་མི་ལེན། །ཕ་ཡུལ་ལྷོ་བྲག་གི་ཡུལ་ཁ་ན། །ཁྱོད་ལུག་རྫི་རྒད་པོས་གླུ་ལོང་ཟེར། །ངག་སྙན་པས་དཔེ་དོན་སྤྲད་ན་ཡང༌། །དོན་གནས་ལུགས་གོ་བ་འདི་ཉུང་བར་གདའ། །གླུ་བླངས་པས་ཕན་པར་མི་གདའ་ན། །ཕན་ན་ལྟ་གླུ་དག་ཅིས་མི་ལེན། །ཞེས་གསུངས་པས་ལུག་རྫི་རྒན་པོ་དེ་རྗེ་བཙུན་ལ་དད་པ་སྐྱེས་ནས་ཕྱི་དྲོ་ཁ་ལུག་དེད་ནས་ཁྱིམ་དུ་ཕྱིན་པ་ལ།

ལུག་བདག་ཀུན་ན་རེ་ཁྱོད་ལ་ཅི་རེད་པ་ཡིན་ཟེར་བས། ཁོ་ན་རེ། ཅི་རེད་ལ་ཅི་རེད་རྒྱུ་མེད་ཟེར་ནས་ལུག་སླས་ལ་མར་རྒྱབ། ཕྱིད་པ་ལ་ཕྱེ་ཤལ་བྱས་ནས་གླ་ཡང་མ་བསྙགས་ནས་རྗེ་བཙུན་གྱི་ཆགས་ཕྱིར་འབྲངས་ནས་སྒྲུབ་པ་བྱས་པས། རྗེ་བཙུན་མཉེས་པའི་རས་པ་གཤའ་མ་ཅིག་བྱུང་སྐད་དོ། །དེ་ནི་ལུག་རྫི་རས་པའི་སྐོར་རོ།། །།དེ་ནས་རྗེ་བཙུན་དཔོན་སློབ་གཙང་ར་ཁ་ཆེའི་མགྲོན་ཁང་དུ་བསོད་སྙོམས་ལ་བྱོན་པས་ཚོང་དཔོན་ཟླ་བ་ནོར་བུ་དང༌། དགེ་བཤེས་གཡག་རུ་ཐང་པ་དང༌། མི་མང་པོ་འཚོགས་ནས་འདུག་པས། གཡག་རུ་ཐང་པས་ཆོས་གསུང་ཞིང་ཡོད་པ་ལ། རྗེ་བཙུན་འགོལ་པ་ཅིག་གཟིམས་ནས་བཞུགས་པས། དགེ་བཤེས་གཡག་རུ་ཐང་པ་ན་རེ། རྣལ་འབྱོར་པའི་ཉལ་ལུགས་ལ། མི་ལུས་ཐོབ་པ་ཆུད་ཟོས་ལ་སོང་བར་འདུག །ཆོས་མི་ཉན་པ་མགོ་གཏུམ་ནས་ལྟོས་དང་ཟེར་བས། རྗེ་བཙུན་ཡར་བཞེངས་ནས་མགུར་འདི་གསུངས་སོ། །ཡུལ་དཀོན་མཆོག་གསུམ་ལ་སྐྱབས་སུ་མཆི། །རྗེ་བླ་མས་བྱིན་རླབས་ཐུགས་རྗེས་ཟུང༌། །དགེ་བའི་བཤེས་གཉེན་ཆོས་འཆད་མཁན། །ནང་རང་རྒྱུད་སེམས་ཉིད་མ་ཐུལ་བའི། །ཕྱི་སེམས་ཅན་དམུ་རྒོད་ག་ལ་ཐུལ། །གདུང་དང་རྨ་བྱ་ལྡིང་ཁང་རྣམས། །མི་རྟག་ནམ་མཁའི་གློག་དང་འདྲ། །དེ་ཨེ་འདྲ་དགེ་བའི་བཤེས་རང་སོམ། །གྲོང་ལྟག་གི་དགོན་པའི་ཇ་ཐབ་དེ། །མགོ་གཡོག་ཕུང་བའི་གཡབ་མོ་འདྲ། །དེ་ཨེ་འདྲ་དགེ་བའི་བཤེས་རང་སོམ། །མགོ་ནག་མི་ཡི་འདུ་འཛི་དེ། །སྡང་བ་དགྲ་ཡི་སྐོར་རྒྱུག་འདྲ། །དེ་ཨེ་འདྲ་དགེ་བའི་བཤེས་རང་སོམ། །རྟ་ནོར་ལུག་གསུམ་འཚོ་སྐྱོང་དེ། །རྩྭ་ཐོག་ཟིལ་པའི་རླུང་དམར་འདྲ། །དེ་ཨེ་འདྲ་དགེ་བའི་བཤེས་རང་སོམ། །སྒྱུ་ལུས་ཉོན་མོངས་ཕུང་པོ་དེ། །མི་རོ་གསེར་ཆུས་བྱུགས་པ་འདྲ། །དེ་ཨེ་འདྲ་དགེ་བའི་བཤེས་རང་སོམ། །མ་ཇོ་མོ་སྒོམ་མའི་ཚོགས་དཔོན་དེ། །ཡ་ཚུལ་ཟད་པའི་མ་རབ་འདྲ། །དེ་ཨེ་འདྲ་དགེ་བའི་བཤེས་རང་སོམ། །ཁ་ཟ་འདོད་ཚོགས་ཀྱི་འཁོར་ལོ་འདི།

ཁྲལ་འུ་ལག་སྡུད་པའི་ཧོར་འདྲ་འདྲ། །དེ་ཨེ་འདྲ་དགེ་བཤེས་རང་སོམ། །མོ་བོན་རྩིས་གསུམ་གྲོང་ཆོག་འདི། །ཧབ་རྫིས་ཐེབ་པའི་ཏྲང་ས་འདྲ། །དེ་ཨེ་འདྲ་དགེ་བཤེས་རང་སོམ། །ཉ་མ་མགོ་སྐོར་གླུ་ཆུང་དེ། །འདོད་ལྡན་བྱི་ལའི་གསུང་ངག་འདྲ། །དེ་ཨེ་འདྲ་དགེ་བའི་བཤེས་རང་སོམ། །ཕ་ཡུལ་ཞིང་ཁང་བདག་པོ་དེ། །འཇའ་ལ་བྱིས་པས་བལྟས་པ་འདྲ། །དེ་ཨེ་འདྲ་དགེ་བའི་བཤེས་རང་སོམ། །ཁྲམ་པ་འདུས་པའི་བུ་སློབ་དེ། །དཔོན་པོ་མང་པོའི་གཡོག་པོ་འདྲ། །དེ་ཨེ་འདྲ་དགེ་བའི་བཤེས་རང་སོམ། །དོན་འཛིན་པ་མེད་པའི་ཆོས་བཤད་དེ། །དབང་ཆུང་ཁ་ཏ་བྱེད་པ་འདྲ། །དེ་ཨེ་འདྲ་དགེ་བཤེས་རང་སོམ། །ལར་རང་དོན་སོ་ནམ་མ་གྲུབ་པའི། །གཞན་དོན་འགྲུབ་པ་དཀའ་མོ་ཡིན། །ཞེས་གསུངས་པས་དགེ་བཤེས་གཡག་རུ་ཐང་པ་ཁྲི་ལས་བབ་ནས། རྗེ་བཙུན་ལ་ཕྱག་འཚལ་ནས་མཆི་མ་ལྷུག་པར་བྱུང་ནས། ཁྱེད་རེ་བདེན་ཟེར་ཏེ་གདམས་ངག་ཞུས་པས་བྱིན་རླབས་ཞུགས་ཏེ། སྟོན་སྒོམ་ཁྱད་པར་དུ་འཕགས་པའི་རས་པ་བཟང་པོ་ཅིག་བྱུང་ངོ༌། །དེ་ནས་དེ་ནུབ་དེར་རྗེ་བཙུན་གཟིམས་ནས་བཞུགས་ཙ། སྟོན་པ་མང་པོ་འདུས་ནས་ཁ་ཐོན་དང་ཆོས་སྤྱོད་མང་པོ་ནམ་སྟོད་ལ་བྱས། ཕྱི་ནང་ཚ་བ་རན་དུས་སྟོན་པ་གཅིག་ན་རེ། རྣལ་འབྱོར་པ་འདི་ལ་སྡུས་ལ་བྱིན། དགེ་སྦྱོར་བྱེད་རྒྱུ་ནི་མི་འདུག །ཟེར་བའི་ལན་དུ་མགུར་འདི་གསུངས་སོ། །རྗེ་ཀུན་ནས་གྲུབ་པའི་དཀོན་མཆོག་གསུམ། །རྟེན་གྲུབ་མེད་རིག་པའི་ངང་དུ་གྲོལ། །དེ་ལ་སྐྱབས་འགྲོ་བྱེད་ས་མ་རྙེད་ན། །ངག་སྨྲ་བརྗོད་བྲལ་བའི་རྣལ་འབྱོར་སྐྱིད། །མཆོག་གི་དངོས་གྲུབ་བརྙེས་པ་ཡི། །ཡི་དམ་ལྷ་སྲུང་འོད་གསལ་ངང་དུ་གྲོལ། །དེ་ལ་བསྐྱེད་རིམ་བསྒོམ་ཡང་མ་དགོས་ལགས། །ཡིད་སྤྲོ་བསྡུ་དང་བྲལ་བའི་རྣལ་འབྱོར་སྐྱིད། རྐྱེན་བར་ཆད་སེལ་བ་མཁའ་འགྲོའི་ཚོགས། །མཁའ་འགྲོ་རང་བཞིན་གཉུག་མའི་ངང་དུ་ཤར། །དེ་ལ་གསོལ་བ་གདབ་ཡང་མ་དགོས་སོ། །ཚོགས་དྲུག་རང་སར་གྲོལ་བའི་རྣལ་འབྱོར་སྐྱིད། །འདྲེ་ང་བདག་བགེགས་དང་འབྱུང་པོའི་ཚོགས། །འདྲེ་དོགས་མེད་ཆོས་ཉིད་གཟུགས་སུ་ཤར། །དེ་ལ་ཛ་རྡུང་བྱེད་ཀྱང་མ་དགོས་སོ། །རྣམ་རྟོག་ཆོས་སྐུར་ཤར་བའི་རྣལ་འབྱོར་སྐྱིད། །ཁྱོད་སྟོན་པ་ཚིག་གི་ཐ་སྙད་མཁན། །ཚིག་ལྡབ་ལྡིབ་ཉམས་མྱོང་ངང་དུ་གྲོལ། །དེ་ལ་སློབ་གཉེར་བྱེད་ཐབས་མ་རྙེད་དོ། །ཚིག་ཐ་སྙད་བྲལ་བའི་རྣལ་འབྱོར་སྐྱིད། །ཅེས་གསུངས་པས།

སྟོན་པ་དེ་རྣམས་ཀྱི་ནང་ནས་སེ་བན་སྟོན་ཆུང་བྱ་བ་ཅིག་དད་པ་སྐྱེས་ནས། སྙན་བརྒྱུད་ཀྱི་གདམས་ངག་གནང་ནས་བསྒོམས་པས་རྟོགས་པ་སྐྱེས་ཏེ་ཐུགས་སྲས་བཞི་ཡི་ཡ་བར་གྱུར་པ། མདོ་བཀྲའི་སེ་བན་རས་པ་བྱ་བ་ཅིག་བྱུང་ངོ༌། །དེ་ནས་ཡོན་བདག་འབྲོ་ཆོས་བཟང་བྱ་བ་ཅིག་གི་མདང་ཞག་ཁམས་ཅིག་མ་བདེ་བས། ཡིད་སྐྱོ་ཤས་དྲག་པོ་སྐྱེས་ཏེ་སྙིང་མ་དགའ་བས། བསྒོམ་ཀྱང་ཡོན་ཏན་མ་བྱུང་ཟེར་བའི་ལན་དུ་མགུར་འདི་གསུངས་སོ། །ཡུལ་ཕ་གིའི་རི་ཁྲོད་དགོན་པ་ན། །བླ་མ་ལྟ་སྤྱོད་ལྡན་པའི་རིན་པོ་ཆེ། །དེ་ལ་དད་ཅིང་གུས་པས་གསོལ་བ་ཐོབ། །དོན་མ་ནོར་ཉམས་སུ་ལེན་པ་ཀུན། །བློ་རྒོད་ཙ་ལྟ་བའི་ཐོག་རྫིས་ཐོང༌། །སེམས་མཚན་མ་རང་གྲོལ་འདི་ངོ་མཚར་ཆེ། །སེམས་མ་བདེ་རོ་སྙོམས་ལྡོམ་བུ་མཛོད། །ཡུལ་སྣ་ཚོགས་རང་གྲོལ་འདི་ངོ་མཚར་ཆེ། །ཉམས་མི་དགའ་ཉམས་ཆེན་གོ་བསྡུར་མཛོད། །བུ་ཉམས་ཆེན་གོ་བསྡུར་སེམས་ལ་ཕན། །ཡིད་མ་སྐྱེས་རྒྱལ་བའི་བཀའ་ལ་གཟིགས། །བཀའ་བདེན་པའི་ཚིག་ལ་ངེས་ཤེས་བསྐྱེད། །སྙིང་མ་དགའ་རྗེ་ལ་གསོབ་བ་འདེབས། །ཕ་བླ་མའི་གདམས་ངག་སེམས་ལ་ཕན། །ལར་མི་དད་མེད་ཅིག་ལ་ཕར་བལྟས་ཙ། །གཞི་འཁོར་བའི་འདམ་དུ་ལུས་པོ་ཉལ། །ནད་དེ་ལ་ཕན་པའི་སྨན་པ་ཚོལ། །སྒོ་གསུམ་མོས་གུས་ཕྱག་རྟེན་ཐོང༌། །བླ་མའི་སྨན་ལ་བཟང་དྲུག་མང༌། །སྐུ་གསུམ་ངོ་སྤྲོད་སྨན་སྦྱོར་མཛད། །ཉོན་མོངས་ནད་ཀྱི་དུག་ལྔ་སོད། །ཅེས་གསུངས་ཏེ་ཡོན་བདག་ལ་གདམས་ངག་བསྟན་པས། ཉམས་བཟང་པོ་སྐྱེས་པས་ངོ་མཚར་བ་ཅིག་བྱུང་ངོ༌། །དེ་ནས་ཚོང་དཔོན་ཟླ་བ་ནོར་བུས། བདག་ལ་ཡང་མི་རྟག་པའི་ཆོས་ཤིག་གནང་བར་ཞུས་པས། དྲན་ནེ་བརྒྱད་ཀྱི་མགུར་འདི་གསུངས་སོ། །ཁྱོད་ད་ལྟ་མཁར་ཁང་ཞོལ་ཁྱིམ་འཛོམ་པ་དགའ་སྟེ། །རང་ཤི་ཙ་ན་རང་ཤུལ་སྟོང་པ་འགྲོ་བ་འདི་དྲན་ནེ། །ཁྱོད་ད་ལྟ་ཁས་གྲགས་དཔུང་པ་འཛོམས་པ་དགའ་སྟེ། །རང་ཤི་ཙ་ན་མགོན་མེད་སྐྱབས་དང་བྲལ་བ་འདི་དྲན་ནེ། །ཁྱོད་ད་ལྟ་ཕ་ཚན་དང་ཉེ་འཁོར་མང་བ་ལ་དགའ་སྟེ། །རང་ཤི་ཙ་ན་ཉེ་མེད་བཤེས་དང་བྲལ་བ་འདི་དྲན་ནེ། །ཁྱོད་ད་ལྟ་འཁོར་གཡོག་བུ་ནོར་འཛོམ་པ་ལ་དགའ་སྟེ། །རང་ཤི་ཙ་ན་གྲོགས་མེད་གཅི་པུར་འགྲོ་བ་འདི་དྲན་ནེ། །ཁྱོད་ད་ལྟ་གོས་ཟས་གསེར་གཡུ་འཛོམ་པ་ལ་དགའ་སྟེ། །རང་ཤི་ཙ་ན་ནོར་མེད་གཅེར་པུར་འགྲོ་བ་འདི་དྲན་ནེ། །ཁྱོད་ད་ལྟ་རྒྱུད་ཤེད་དཔའ་རྩལ་འཛོམས་པ་ལ་དགའ་སྟེ།

རང་ཤི་ཙ་ན་ལུས་པོ་གསུམ་ལྟེབ་བྱེད་པ་འདི་དྲན་ནེ། །ཁྱེད་ད་ལྟ་དབང་པོ་དང་ཤ་བཀྲག་གསལ་བ་ལ་དགའ་སྟེ། །རང་ཤི་ཙ་ན་རིག་པ་རང་དབང་མེད་པ་འདི་དྲན་ནེ། །ཁྱོད་ད་ལྟ་ཁ་ཟས་ཞིམ་མངར་འཛོམ་པ་ལ་དགའ་སྟེ། །རང་ཤི་ཙ་ན་ཁ་རུ་ཆུ་ལས་མི་འགྲོ་བ་འདི་དྲན་ནེ། །དྲན་ནེ་བརྒྱད་ཀྱི་མགུར་མ་འདི། །གཙང་ཁ་རག་ཁ་ཆེའི་མགྲོན་ཁང་དུ། །དབང་ཕྱུག་མི་ལ་ང་ཡིས་བླངས། །ཉམས་དགེ་བསྐུལ་གྱི་མཆོད་དབྱངས་དེ་ལ་མཛོད། །ཅེས་གསུངས་པས། ཁོ་དད་པ་སྐྱེས་ཏེ་དངོས་པོ་ཐམས་ཅད་ཚོགས་སུ་བཏང༌། གདམས་ངག་ཞུས་པས་ཆོས་པ་བཟང་པོ་ཅིག་བྱུང་ངོ༌། །དེ་ཐམས་ཅད་གཙང་གཡས་རུའི་སྐོར་རོ།། །།དེ་ནས་བཅུ་བཞི་པ་ཆེ་བའི་ཡོན་ཏན་ནི། བྲིང་གི་ཕུག་པ་ཅིག་ན་སྒོམ་ཆེན་སུ་བསྡད་གཤེགས་ནས་འགྲོ་ཆེ་ཟེར་ནས་མི་སུ་འགྲོ་མི་ཕོད་པ་ཅིག་ཏུ། རས་ཆུང་པ་དཔོན་སློབ་གཉིས་བྱོན་ནས་བླ་མ་ཟད་པར་ཆུའི་ཏིང་ངེ་འཛིན་ལ་བཞུགས་ཙ་ནམ་སྲོད་ལ་བུད་མེད་ཆེན་མོ་ཅིག་བྱུང་ནས་ང་ཡི་འདི་ན་སུ་ཡོད་ཟེར་བ་ལ། བླ་མས་སྙིང་རྗེ་བསྒོམ་ཙ། སྨེ་བ་ཅན་འདྲ་བ་གཡོ་ཆེ་བ་ཞིག་ཟེར་ནས་ལོག་སོང་ངོ༌། །དེ་ནས་ནམ་ཕྱེད་ན་ཡང་བུད་མེད་ཅིག་འོང་ནས་བླ་མའི་གཟིམས་མལ་ཆུ་དེའི་ནང་དུ་རྡེའུ་ཞིག་འཕང་ནས་སོང་ཞུས་པས། འོ་ན་ཁྱོད་ཀྱིས་ཐོན་གསུངས་ནས་ཆུའི་ཏིང་ངེ་འཛིན་ལ་བཞུགས་པས། རས་ཆུང་པས་རྡེའུ་བཏོན་ནས་ཕན་པར་འདུག་གོ །དེའི་ཕྱི་ནུབ་མོ་དེ་ལ་རྒྱལ་པོ་གཉིས་ཀྱི་སྣ་དྲངས་ཏེ་འདྲེའི་དམག་མང་པོ་བྱུང་ནས། འདིར་སུ་ཡོད་ན་ཁྱོད་རང་གི་ཡུལ་དུ་མགྱོགས་པར་སོང་ཞིག །མི་འགྲོ་ན་འདྲེ་དམག་གིས་ཁྱོད་ལ་བ་ཐོབ་པ་འདྲ་བ་ཅིག་བྱེད་ཟེར་བས། བླ་མས་དེའི་ལན་དུ་མགུར་འདི་གསུངས་སོ། །རྗེ་འགྲོ་བའི་མགོན་ལ་གསོལ་བ་འདེབས། བསམ་ངན་ཞི་བར་བྱིན་གྱིས་རློབས། །འོ་ན་རྒྱལ་ངན་སྙིང་རེ་རྗེ། །འདྲེ་མོའི་དམག་ཚོགས་ཉོན་རེ་མོངས། །ཁྱོད་བསམ་ངན་གདུག་རྩུབ་གོམས་གོམས་ནས། །སེམས་ཅན་ཡོངས་ལ་འཆི་བ་བྱེད། །ཤ་དང་ཁྲག་ལ་ཟོས་ཟོས་ནས།

སྲོག་གཅོད་དབུགས་ལེན་ཤིན་ཏུ་བྲོད། །ལུས་ངན་འདྲེ་མོར་སྐྱེས་སྐྱེས་ནས། །ལས་ངན་སྤྱད་སྤྱད་དམྱལ་བར་སྐྱེ། །ད་ཐར་པའི་ས་བོན་མི་དྲན་པས། །ཐར་ཐབས་མེད་པས་སྙིང་རེ་རྗེ། །ང་སྟོང་ཉིད་སྙིང་རྗེའི་གདན་ལ་བཞུགས། །ཁྱོད་སོང་ཅིག་བྱས་པས་ཆས་ཐབས་མེད། །རྫུ་འཕྲུལ་ལུས་ཀྱི་བཀོད་པ་ལ། །ཁྱོད་འཁྱེར་རྒྱུ་རྙེད་ན་དགའ་བ་ཡིན། །བྱང་ཆུབ་སེམས་ཀྱི་བདག་ཉིད་ལ། །འདྲེ་མང་པོའི་འཚོགས་ན་ང་ཡང་དགའ། །ཞེས་གསུངས་པས། ལ་ལ་ན་རེ་སོང་ཟེར། གཅིག་ན་རེ་མི་འགྲོ་ན་འདྲེ་མོ་འདི་ལ་གནས་ཤིག་བྱིན་ཟེར། དེའི་ནང་ནས་ཞེ་ནག་པ་འགས་གདུག་རྩུབ་བྱས་ནས་ད་མི་འགྲོ་བར་འདུག་ཟེར་ནས། ཐོག་དང་སེར་བ་འབབ་ལ་ཁད་བྱུང་བས་བླ་མས་མགུར་འདི་གསུངས་སོ། །ཁྱོད་ལེགས་པར་ཉོན་དང་རྒྱལ་པོ་གཉིས། །འདྲེ་མོ་ཞེ་ནག་གདུག་རྩུབ་ཅན། །འབྱུང་པོ་ཡི་དྭགས་ཐམས་ཅད་ལ། རང་གིས་རང་བྱས་རང་ལ་སྨིན། །གདུག་སེམས་སྐྱེས་ཤིང་སྡུག་བསྔལ་སྐྱེད། །བསམ་ངན་སྐྱེས་ཤིང་བསོད་ནམས་འཛད། །ཟ་འདོད་ལང་ཞིང་ཟ་རྒྱུ་དཀོན། ལྟོགས་པ་ཆེ་བས་རང་སྐལ་འཆད། འགྲོ་འདུག་མང་བས་གནས་མལ་འཆོར། །བྱེད་རྒྱུ་མང་བས་ཚར་དུས་མེད། །ལས་ངན་བསགས་ཞིང་དོན་མི་འགྲུབ། །ཁ་སོ་ཆེ་བའི་དགྲ་མི་ཐུབ། །ཁྱོད་ཡིད་ངན་འདྲེ་མོ་ཆོ་འཕྲུལ་ལ། །ང་རྣལ་འབྱོར་ཤིན་ཏུ་དགོད་སྙིང་འདོད། །ཆོ་འཕྲུལ་རྫུན་ཀྱི་ཧྲ་ཧྲི་ལ། །ང་རྣལ་འབྱོར་ཤིན་ཏུ་རྒྱུ་མཚན་ཞིབ། །ཁྱོད་གནས་མལ་འདོད་ན་སྟབས་ཀྱིས་སྤྲད། །གསུང་གླེང་ཡོད་ན་མོས་ཀྱི་བྱེད། །གནས་འདིར་སྒོམ་ཆེན་མང་པོ་བོར། །ང་དེ་ཡི་ཙ་རར་བྱེད་དུ་འོང༌། །གནས་འདི་བདག་ཁྱེད་ཚོ་ཡིན་པ་ལ། །ངས་མ་རྙེད་པ་དེ་ཁྱེད་ཚོ་ཡིན། །འདྲེ་འདིར་འཚོགས་གཅིག་ཀྱང་མ་འགྲོ་བར། །གཞན་འདྲེ་སྲིན་ཡོད་ཚད་བོས་ལ་ཤོག །ཅེས་གསུངས་པས། རྒྱལ་པོ་གཅིག་ན་རེ། འདི་ལ་སྟོང་ཉིད་ཀྱི་གོ་ཆ་ཡོད་པའི་བློ་གདིང་ཅན་ཅིག་འདུག །དངོས་པོ་ལ་དངོས་པོའི་མཚོན་གྱིས་ཐུབ་པ་ཡིན།

སྟོང་ཉིད་ལ་དངོས་པོའི་མཚོན་གྱིས་ཕན་གནོད་མེད་པས། ད་དུམ་བྱ་དགོས་ཟེར། འདྲེ་དམག་བྱིང་གིས་འདིར་འོང་རྒྱུ་གཅིག་ལ་རེ་ཙ་ཟེར་ནས། ཐམས་ཅད་ཀྱིས་ཕྱག་དང་བསྐོར་བ་བྱས་པས། བླ་མས་ད་རུང་འདི་རྣམས་ལ་ངེས་ཤེས་མེད་དགོངས་ནས་མགུར་འདི་གསུངས་སོ། །ཁྱོད་ལེགས་པར་ཉོན་དང་འདྲེ་མོ་ངན། །ཁྱོད་ལས་ངན་འདྲེ་ཡི་དམག་དཔུང་དེ། །ལས་ངན་བསགས་པའི་སྡིག་པ་ཡིན། །ང་སྣང་སྲིད་ཆོས་སྐུར་ཤར་བ་ལ། །འདྲེ་ཡི་དམག་ཚོགས་རྒྱན་དུ་བཟང༌། །ད་ལེགས་པར་ཉོན་དང་རྒྱལ་པོ་འདྲེ། །ཁྱོད་སྐྱབས་དཀོན་མཆོག་གསུམ་ལ་གནས་པ་ན། །གནས་བཟང་པོ་འཆུག་མེད་རྙེད་པ་ཡིན། །ཤ་ཁྲག་ཟས་སུ་མ་ཟོས་ན། །མཐོ་རིས་ཐར་ལམ་ཐོབ་པ་ཡིན། །འགྲོ་ལ་འཚེ་བ་སྤངས་པ་ན། །བྱང་ཆུབ་ལམ་སྣ་མྱུར་དུ་ཟིན། །མི་དགེ་བཅུ་པོ་སྤངས་པ་ན། །རྒྱལ་བས་རྗེས་སུ་འཛིན་པ་ཡིན། །དགེ་བ་བཅུ་པོ་སྒྲུབ་ནུས་ན། །བླ་མའི་གདམས་ངག་གོ་བ་ཡིན། །གདུག་སེམས་འཁྲུག་པ་ཞི་ནུས་ན། རིག་འཛིན་གྲལ་དུ་ཕྱིན་པ་ཡིན། །དམ་བཅའ་སྡོམ་པ་བྱེད་ནུས་ན། །འོ་སྐོལ་འདུན་མ་འཆམ་པ་ཡིན། །སྡོམ་པ་དམ་ཚིག་ལེན་ནུས་ན། །ངས་ཀྱང་དམ་ལ་འབེབས་པ་ཡིན། །ཞེས་གསུངས་པས། ཁོང་རྣམས་དད་ནས་སྐྱབས་འགྲོ་དང་སེམས་བསྐྱེད་ཞུས་ནས་དམ་བཅའ་མི་རེས་རེ་རེ་ཕུལ། ལ་ལས་ཉ་སྡོམ་སྲུང་ཟེར། ལ་ལས་བླ་མའི་འཁོར་དུ་གཏོགས་པའི་ཞབས་ཏོག་བྱེད་ཟེར། སྲོག་འབུལ་མི་ཡང་མང་པོ་བྱུང་སྟེ། དེ་ཕྱིན་དགོན་པ་དེར་སུ་བསྡད་ལ་གནོད་པ་མི་བྱེད་པའི་དམ་བཅའ་དྲག་པོ་བྱས། དེ་ཕྱིན་ནས་དགོན་པ་དེར་བཀྲ་ཤིས་པ་བྲིང་གི་ལ་སོ་ལྷ་མོ་ཕུག་ཏུ་བཏགས་སོ། །དེ་ནས་སྙེ་ནམ་དུ་བྱོན་པ་ལ་ཡོན་བདག་དང་གྲྭ་པ་རྣམས་ཀྱིས་འདྲེ་ཨེ་ཐུབ་ལགས། །ཞེས་ཞུས་པའི་ལེན་དུ་མགུར་འདི་གསུངས་སོ། །བྲིང་གི་ལ་སོ་དགོན་པ་དེར། །སྒྱུ་མ་ལུས་ཀྱི་སྐྱིལ་ཀྲུང་བཅས། །གཉིས་སུ་མེད་པར་མཉམ་པར་བཞག །སྐྱེ་བ་མེད་པའི་དམིགས་པ་ལ། །ཡེང་བ་མེད་པར་བློ་བཞག་ནས། །བདུད་མོའི་གནོད་སེམས་བྱང་ཆུབ་བསྒྱུར།

མ་རུང་སེམས་ཕྲལ་སློབ་མ་བྱས། །ད་ནི་སུ་འགྲོ་ཉམ་ང་མེད། །གང་སྡོད་ཐུགས་དམ་ཡར་ལ་འཕེལ། །གནས་ནི་བཀྲ་ཤིས་ལྷ་མོ་ཕུག །གནས་པོ་དགེ་བསྙེན་བླ་མ་སྐྱབས། །ངེད་རང་ཚོ་དང་གྲོགས་མཆེད་ཡིན། དེ་བཞིན་དགོངས་ལ་སུ་འགྲོ་སོང༌། །ཚེ་རིང་ནད་མེད་དངོས་གྲུབ་འཐོབ། །ཅེས་གསུངས་སོ། །དེ་ཐམས་ཅད་བྲིང་གི་ལ་སོའི་སྐོར་རོ།། །།དུས་དེར་ལོ་སྟོང་དགོན་པར་རྗེ་བཙུན་གྱི་གྲྭ་པ་རྣམས་ནད་དྲག་པོས་ན་བ་ལ། རྗེ་བཙུན་དེར་བྱོན་ཏེ། ཞབས་སྐྱིལ་ཀྲུང་མཛད་ནས་ཡང་དག་པའི་དོན་ལ་མཉམ་པར་བཞག་པས། ནད་པ་ཐམས་ཅད་ཞག་གསུམ་ནས་ལེགས་པར་སོས། དེའི་དུས་སུ་གསུངས་པ། བྲིན་གྱི་ལོང་སྟོང་དགོན་པ་རུ། །སྒྱུ་མ་ལུས་ཀྱི་སྐྱིལ་ཀྲུང་བཅས། །གཉིས་སུ་མེད་པའི་མཉམ་བཞག་བྱས། །སྐྱེ་བ་མེད་པའི་དམིགས་པ་ལ། །ཡེང་བ་མེད་པར་བློ་བཞག་ནས། །མ་རུང་སེམས་ཕྲལ་སློབ་མར་བྱས། །ཞི་ཁྲོ་གཉིས་ཀྱི་དགུག་གཞུག་ལ། བྱམས་དང་སྙིང་རྗེས་བློ་བཞག་པས། །མ་རུངས་སྟོང་ཕྲག་བརྒྱད་ཅུ་ཡི། །གདོན་བསལ་ནས་ནད་པ་ཡོ་ནས་བསླངས། །ཐ་མ་ལུས་ཀྱི་ནད་པ་ལ། །ཡི་དམ་ལྷ་ཡི་སྨན་སྦྱོར་གྱིས། གཟུང་འཛིན་གཉིས་ཀྱི་ནད་རྣམས་གསལ། གཉིས་སུ་མེད་པའི་སྨན་སྦྱོར་གྱིས། །བཞི་བརྒྱ་རྩ་བཞིའི་ནད་རྣམས་བསལ། །ཕྱག་རྒྱ་ཆེན་པོའི་རོ་སྙོམས་བྱས། །བསལ་ན་ནད་ཀྱང་སོས་སོས་འདྲ། །ཞེས་གསུངས་སོ། །དེར་རྗེ་བཙུན་ལ་ཡུལ་ཞིང་དགོན་པ་དང༌། རི་ཁྲོད་དང༌། ཡུལ་ཞིང་ལ་སོགས་པ་འབུལ་བ་མང་པོ་བྱུང་ཡང་དེ་འདྲ་དགོས་པ་མེད། འདི་འདྲ་ཁོ་ན་དགའ་ཟེར་ནས་རྣ་བ་བཙིར་བ་ཅིག་བྱུང་དགོས། ལར་སོ་སོའི་སྐྱེ་བོ་ཡིན་པའི་ས་ལ་གནས་འདི་ཚོ་བས་གསར་འགྲོགས་ལ་དགའ་བ། ཕྱི་ཐག་ཐུང་བ། འགྲས་རྐྱེན་པ་མེད་གསུངས་ནས། མཆོང་གླིང་བྲག་ལ་བྱོན་པས། དེ་སྟོན་པ་བྷོ་དྷི་རཱ་ཛ་ཞེས་བྱ་བ་ཁོང་རང་གིས་སློབ་མ་སྟོན་སྒོམ་བཟང་པོ་སྔར་ཁོང་རང་གིང་པ་བྲག་ལ་ཡོད་དུས་བྱོན་པ། ཚད་མ་དང༌། བསླབ་བཏུས་དང༌།

རྒྱུད་བླ་མ་ལ་སོགས་པ་བྱམས་པའི་ཆོས་ལྔ་ལ་ཤིན་ཏུ་མཁས་པ་ཡུལ་ལྕིམ་ལུང་པ་གཅིག་དང༌། འཁོར་གྱི་གཙོ་བོ་སྟོན་པ་ཆོས་རྡོར་གཉིས་ཀྱིས་ངོ་ཆེན་བྱ་ནས་མངའ་རིས་པའི་རྒྱུ་སྟོན་བྱ་བ། ཕར་ཚད་ལ་སོགས་པ་སློབ་དཔོན་བཅུ་གཅིག་དང་མང་ཡུལ་དང་ལ་སྟོད་གཉིས་ཀ་ནས་འབངས་མང་དུ་ཡོད་པའི་བཙད་པོ་ཁུ་མཚན་གཉིས། ལྷ་བཙུན་མངོན་པ་དང༌། འདུལ་བ་ཤེས་པའི་དཔོན་གཡོག་བདུན་རྣམས་བྱུང་སྟེ། རས་དང་ཟངས་དང་མཛོ་དང༌། དྲེལ་ལ་སོགས་པ་ཕྱག་རྟེན་དུ་ཕུལ་ནས། ཆོས་བཤད་པ་སྒོམ་པ་གཉིས་གལ་ཆེ། སྔར་ངེད་ཚོའི་ཆོས་དེ་ལམ་དུ་སོང་ངམ་སོགས་སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་དྲུག་པོའི་དོན་གང་ལགས་ངེས་དོན་གང་ལགས་ཞུས་པས། རྗེ་བཙུན་གྱིས་མ་བཞེས་པར་ལེན་དུ་གླུ་ཞིག་བྱའོ་གསུངས་ནས། རྗེ་བླ་མ་རྣམས་ལ་ཕྱག་འཚལ་ལོ། །ཁྱེད་སྟོན་སྒོམ་གཉིས་ཀྱིས་ཞུ་སྣ་མཛད། །ཆེ་ལུང་གསུམ་གྱི་ཆེ་དགུ་བྱུང༌། །གདམས་ངག་ལམ་དུ་འཇིག་པར་ཞུ། ཞུ་ཆེན་དང་ཞུ་མཁན་གཉིས་ཀ་བཟུང༌། །ང་གུང་ཐང་མི་ལ་མཐུ་ཆེན། །སངས་རྒྱས་མར་པའི་གཅེས་མིང་ལགས། །ངེས་ཚིག་གཡེམ་རྒྱུག་ཐོས་བློ་མ་ཡིན་པར། །རང་འདོད་དང་ཟུར་ཟ་མ་ཡིན་པའི། །གཏིང་ནས་སྙིང་ལ་བབ་པའི་ཚིག །གོ་བས་སླ་ཞིང་དོན་ལ་བདེན། །རིག་པས་བརྟགས་ན་འཐད་དུ་འགྲོ། །ང་མི་རྒན་གྱི་ཁ་བཤད་ལེགས་པར་ཉོན། །རང་གི་ཉམས་སུ་མ་བླངས་ན། །མཁའ་ལ་རྒྱུ་བའི་ཡིད་དྭགས་ཡལ། །རྒྱུད་སྡེའི་མཁྱེན་རྒྱ་ཁོང་གི་ཤེས། གང་འབྲེལ་རིག་པ་ཁོང་ཡང་མཁས། །སྒྲ་ཚད་ཐ་སྙད་ཁོང་ཡང་དག །མངོན་ཤེས་རྫུ་འཕྲུལ་ཁོང་ལ་མངའ། །འབྱོར་པ་ལོངས་སྤྱོད་ཁོང་ཡང་བཟང༌། །བློ་གྲོས་རིག་པ་ཁོང་རྣོ་སྟེ། །ཆོས་རང་གིས་ཉམས་སུ་མ་བླངས་ནས། །རྒྱུ་འབྲས་ཕྲ་ལ་མ་འཛེམ་ལ། །ཆེར་རློམ་འཇིག་རྟེན་བློས་མ་ཐེང༌། །རང་འདོད་རྣམ་རྟོག་མ་ཟད་པས། །ངེས་པའི་དོན་ལ་རྟོགས་དུས་མེད། །འཁོར་བའི་ཆུ་ལས་ཐར་དུས་མེད། །སྡུག་བསྔལ་གྱི་མྱུ་གུ་སྐེམ་དུས་མེད། །ཤེས་བྱ་མཁས་དང་མངོན་ཤེས་མྱུར། །འགལ་འབྲེལ་རྣམ་རྟོག་རག་པ་དེས། །རང་རྒྱུད་བསྲེག་པའི་མེ་ཤིང་ཡིན།

སླར་ལ་རང་སྐྱོན་རང་ལ་འཁོར། །དམ་ཆོས་ཉམས་སུ་བླང་རྒྱུ་ཡིན། །དེ་བས་ཉམས་སུ་བླངས་ཀྱང་འཚལ། །འཆི་སོས་སྨན་གྱི་བདུད་རྩི་ཡིན། །ནད་པ་རང་གིས་མ་མྱོང་ན། །བདུད་རྩི་ཡོད་པས་ཅི་ལ་ཕན། །ནད་ལས་མྱུར་དུ་ཐར་འདོད་ན། །ལྷ་འཆི་སོས་སྨན་དེ་ཟ་ཡང་འཚལ། །སྨན་མཆོག་དེ་ལ་ལོངས་སྤྱོད་འཚལ། །འཆི་མེད་ལྷ་ཡི་བདུད་རྩི་དེ། །ལྷ་མིན་ལྷ་ལག་ཏུ་མང་ཡོད་དེ། །རང་གིས་མྱོང་བར་མ་ནུས་པས། །ལྷ་མིན་ཕལ་ཆེར་དུས་མིན་འཆི། འཆི་མེད་བདུད་རྩིས་ཅི་ལ་ཕན། །དུས་མིན་འཆི་ལས་ཐར་འདོད་ན། །འཆི་མེད་རྒྱལ་པོ་འཐུང་ཡང་འཚལ། །བདུད་རྩི་རང་གིས་སྤྱད་ཀྱང་འཚལ། །རོ་བརྒྱ་ལྡན་པའི་ཟས་མཆོག་དེ། །གཤིན་རྗེའི་མཛོད་ན་མང་ཡོད་དེ། རང་གིས་ཟ་བར་མ་ནུས་པས། །གཤིན་རྗེ་ཕལ་ཆེར་བཀྲེས་ནས་འཆི། །ཁ་ཟས་མཆོག་དེས་ཅི་ལ་ཕན། །བཀྲེས་པའི་ནད་ལས་ཐར་འདོད་ན། ཁ་ཟས་རང་གི་ཟ་ཡང་འཚལ། །རོ་བརྒྱ་རང་གི་མྱོང་ཡང་འཚལ། །ལར་དང་ངས་ནི་མི་ཤེས་ཨང༌། །བཤད་རལ་མཁན་པོ་ཡིན་ཀྱང་མིན། །མིན་ཀྱང་ད་རེས་ཞུ་མཁན་བཟང༌། །ཕར་ཕྱིན་དྲུག་ལ་ཆོས་ཀུན་འདུས། །སྦྱིན་པ་རྒྱལ་པོའི་ཆོས་ལུགས་ཡིན། །བདོག་པ་ཅི་ཡོད་སྦྱིན་པས་ན། མཐོང་ཆོས་ལྷ་མི་རྒྱལ་སྲིད་འཐོབ། །དེ་ཆོས་མཛད་རྣམས་ཀྱི་གཡེང་བའི་རྒྱུ། ཚུལ་ཁྲིམས་ཐར་པའི་ཕྱི་སྐས་ཡིན། །སངས་རྒྱས་བསྟན་པར་ཞུགས་པ་ཡིན། །སྐྱེས་བུ་ཀུན་ལ་མེད་ཐབས་མེད། བསྟན་པ་ཟུངས་ཤིག་འདིར་འདུས་རྣམས། །བཟོད་པ་དྲང་སྲོང་ཁྱད་ཆོས་ཡིན། །དྲང་སྲོང་ཤཱཀྱའི་རྗེས་འབྲངས་ནས། །ཀུན་གྱིས་གྱོན་པས་དཀའ་བའི་གོས། །བཟོད་པའི་གཡང་ལུགས་ལེགས་པར་གྱོན། །བརྩོན་འགྲུས་ཐར་པའི་ཉེ་ལམ་ཡིན། །དམ་ཆོས་སྤྱི་ལ་དགོས་པའི་ལམ། །ལམ་དེ་དང་བྲལ་ན་རེ་ཐག་ཆད། །ལམ་དེ་ཡི་གཞུང་ལ་ཞུགས་ལ་རྒྱུག །ཆོས་བཞི་དེ་ཀུན་བསོད་ནམས་ཚོགས། །རྣལ་འབྱོར་ཀུན་ལ་མེད་ཐབས་མེད། །ད་ནི་ཡེ་ཤེས་ཕྱོགས་ཀྱི་ཆོས། །བསམ་གཏན་ཚོགས་གཉིས་ས་མཚམས་ཡིན། །ས་མཚམས་རྟག་ཏུ་སྡོད་དགོས་པས། །གཡེང་བ་བྱུང་བ་བསྲུང་བའི་ཐབས། །ཚོགས་གཉིས་ཀུན་ལ་སྦྱར་ཡང་འཚལ། །ཤེས་རབ་ངེས་པའི་དོན་གྱི་ཆོས། །སངས་རྒྱས་ཀུན་གྱི་མཛོད་གཅིག་པུ། །སྤྱད་པས་མི་འཛད་རྒྱུན་ལ་རྒྱུག

།འཇིག་རྟེན་སེམས་ཅན་མ་ལུས་ལ། །གྱ་ནོམ་དབུལ་བ་འདོར་བའི་ནོར། །མི་ཁོམ་མཐའ་དག་སྤངས་ནས་ནི། །དལ་བའི་མཆོག་དེ་སྦྱིན་པར་མཛད། །ཡེ་ཤེས་ཚོགས་དེ་རིན་ཆེན་ཡིན། །རིམ་གྱིས་ཁྱད་པར་འཕགས་སུ་སོང༌། །ཁྱེད་རྣམས་ཀུན་གྱི་མགྲོན་དེ་མཛོད། །ཐུགས་དགྱེས་པས་དགོངས་ལ་ཉམས་སུ་ལོངས། །ཞེས་གསུངས་པས་ཐམས་ཅད་དད་ནས་གདམས་ངག་ཞུས་པས་ཉམས་རྟོགས་ཁྱད་པར་དུ་འཕགས་པ་འཁྲུངས་པ་ལགས་སོ། །བྲིང་གི་ལོ་སྟོང་དགོན་པའི་སྐོར་རོ།། །།དེ་ནས་རྗེ་བཙུན་གུང་ཐང་གྲོང་མོ་ཆེ་ཡི་སྲང་སྒོ་གཅིག་ན་ཕར་ལ་བྱོན་ཙ་བུད་མེད་རྫོང་མང་པོ་བཏགས་པ་གཅིག་ཆུ་ཁུར་ནས་བྱུང་བ་ལ། ཡོན་བདག་མོ་སོང་པོ་ཅིག་སློང༌། དེ་མེད་ན་ཆུ་ཞིག་སློང་གསུངས་པས། མོ་ན་རེ། ཁྱོད་རྣལ་འབྱོར་པ་གཅེས་རྒན་ཅིག་འདུག །ཆུ་དགོས་ན་ཆུ་ཁར་སོང༌། ཁྱོད་ང་ལ་བསྙད་ཚོལ་ནས་གཡུ་འབྲག་འདོད་ཟིན་ཏེ། ངས་བུ་དང་སྐུད་པོ་རྣམས་བཀོད་ན་ཁྱོད་བསད་འདོད་ཟེར་བས། འདི་དང་འབྲེལ་པ་མེད་པར་འདུག་དགོངས་ནས་གྲོང་སྨད་ཅིག་ཏུ་ཕར་སོང་བས། རྒན་མོ་ཞིག་འདུག་པ་ལ་རྒན་མོ་ང་ལ་སིང་པོ་ཅིག་སློང༌། དེ་མེད་ན་ཆུ་ཞིག་སློང་གསུངས་པས་ནང་དུ་འབྱོན་པར་ཞུ་ཟེར་ནས། ར་བ་ཞིག་ཏུ་བཞུགས་བཅུག་ནས་ཆང་མང་པོ་དྲངས་ཏེ་རྒན་མོ་ན་རེ། རྣལ་འབྱོར་པ་ཁྱེད་འདྲ་བ་མཐོང་ཙ་ང་གླུ་དང་བྲོ་འཁྲབ་སྙིང་འདོད་སྟེ། བུ་དང་ཚ་བོ་ཀུན་གྱི་ཨ་མ་སྨྱོས་འདུག་ཟེར་ནས་འོང་ཟེར་བའི་ལན་དུ་རྗེ་བཙུན་གྱིས་ཁྱོད་རྒན་མོ་སྨྱོ་ལུགས་ཇི་ལྟར་སྨྱོ། ང་རྣལ་འབྱོར་པ་སྨྱོ་ལུགས་གསུངས་ནས་མགུར་འདི་གསུངས་སོ། །རྗེ་བླ་མ་རྣམས་ལ་ཕྱག་འཚལ་ལོ། །སྒོས་བཀའ་དྲིན་ཅན་གྱིས་བྱིན་གྱིས་རློབས། །མི་མཐུན་རྐྱེན་ངན་བར་ཆད་སོལ། །མཐུན་པའི་ལམ་སྣ་ཆོས་ལ་དྲོངས། །ང་ཕ་སྨྱོ་བུ་སྨྱོ་མེས་པོ་སྨྱོ། །ཡང་མེས་ཏེ་ལོ་བཟང་པོ་སྨྱོ། །མེས་པོ་ནཱ་རོ་པཎ་ཆེན་སྨྱོ། །ཕ་རྒན་མར་པ་ལོ་ཙཱ་སྨྱོ། །ང་རང་མི་ལ་རས་པ་སྨྱོ། །སྨྱོ་བའི་སྨྱོ་ལུགས་བཤད་ཙམ་ན། །ཡང་མེ་ཏེ་ལོ་བཟང་པོ་དེ། །ཕྱག་རྒྱ་ཆེན་པོའི་གདོན་གྱིས་སྨྱོ། །མེས་པོ་ནཱ་རོ་པཎ་ཆེ་དེ། །རིག་པ་བརྟུལ་ཞུགས་གདོན་གྱིས་སྨྱོ། །ཕ་རྒན་མར་པ་ལོ་ཙཱ་དེ། །རྒྱུད་སྡེ་བཞི་ཡི་གདོན་གྱིས་སྨྱོ། །ང་རང་མི་ལ་རས་པ་འདི། །རྩ་རླུང་གཉིས་ཀྱི་གདོན་གྱིས་སྨྱོ། །ཕྱོགས་རིས་མེད་པའི་ལྟ་བ་སྨྱོ། །དམིགས་མེད་རང་གསལ་སྒོམ་པ་སྨྱོ། །འཛིན་མེད་རང་གྲོལ་སྤྱོད་པ་སྨྱོ། །ཟོལ་ཟོག་མེད་པའི་དམ་ཚིག་སྨྱོ། །སྨྱོ་བས་མི་ཚད་འདྲེ་ཡང་གདོན། །ཕོ་གདོན་བླ་མའི་གདམས་ངག་གདོན། །མོ་གདོན་མཁའ་འགྲོའི་བྱིན་རླབས་གདོན། །བློ་བདེ་འཁོང་པོ་ཕུག་ཞུགས་གདོན། །དེ་ལྟར་སྨྱོ་བའི་རྣལ་འབྱོར་ལ། །དུས་གཏན་དུ་བདེ་སྐྱིད་རྒྱུན་ཆད་མེད། །ཅེས་གསུངས་པས་མོ་ན་རེ།

ངེད་ཡུལ་འདི་ན་འདྲེ་རེད་ཟེར་རྡུང་བཏགས་བྱེད་ལུགས་ཡོད་པས། མ་ཕོད་པ་ཡིན་ཟེར་བའི་ལན་དུ་མགུར་འདི་གསུངས་སོ། །རྗེ་བླ་མ་རྣམས་ལ་གསོལ་བ་འདེབས། །རྟོགས་པའི་རྒྱལ་པོ་སྙིང་ལ་ཞུགས། །ཉམས་རྩལ་འདྲེ་མོས་ཡང་ཉུལ་བྱས། །འདྲེ་གདོན་བས་མི་ཚད་ན་ཡང་ན། །ཕྱག་རྒྱ་ཆེན་པོས་རྒྱབ་ནས་གཟེར། །རྫོགས་པ་ཆེན་པོས་མདུན་ནས་གཟེར། །ལུས་ལ་གཏུམ་མོ་མེ་ལྟར་འབར། །ཁ་ནས་གདམས་ངག་ཁྲག་ལྟར་སྐྱུགས། །ཆོས་ཉིད་བདེན་པས་བྱང་ཁོག་རྒྱས། །ན་བས་མ་ཚད་འཆི་ཡང་འཆི། ལྟ་བའི་ཀློང་དུ་ཕྱོགས་རིས་འཆི། །སྒོམ་པའི་ཀློང་དུ་བྱིང་རྒོད་འཆི། །སྤྱོད་པའི་ཀློང་དུ་ཚུལ་འཆོས་འཆི། །དམ་ཚིག་ཀློང་དུ་ཟོལ་ཟོག་འཆི། །འབྲས་བུའི་ཀློང་དུ་རེ་དོགས་འཆི། །སྐུ་གསུམ་ངང་དུ་རྣལ་འབྱོར་འཆི། །རྣལ་འབྱོར་ཤི་བའི་ནང་པ་དེར། །སྣམ་བུ་རྐྱང་པ་མ་ལགས་པའི། །ཕྱི་སྣང་བ་ཁྲ་བོར་རེ་ཐུམ་ཐོང༌། །རྩྭ་དྲེས་མའི་ཐག་པ་མ་ལགས་པའི། །རྩྭ་ཨ་ཝ་དྷུ་ཏིའི་ཐག་པས་སྒྲོག །སྣབ་བཤལ་བུ་ཚ་མ་ལགས་པའི། །རིག་པའི་ཁྱེའུ་ཆུང་མར་ལོང་ལ། ང་རྣལ་འབྱོར་ཤི་བའི་རོ་འདི་ཁུར། །ས་ལམ་སྐྱ་མོ་མ་ལགས་པའི། །བྱང་ཆུབ་ཆེན་པོའི་ལམ་ལ་དྲོངས། །ས་མཁན་མཁའ་འགྲོ་སྡེ་བཞིས་མཛོད། །རོ་སྣ་བཀའ་བརྒྱུད་བླ་མས་དྲོངས། །གངས་རི་སྤང་རི་མ་ལགས་པའི། དཔལ་ཀུན་ཏུ་བཟང་པོའི་ས་ལ་སྐྱེལ། །ཝ་དང་སྤྱང་ཀི་མ་ལགས་པའི། །ཐབས་ཤེས་གཉིས་ཀྱི་ཝ་སྤྱང་རོལ། །རྡོ་རྗེ་འཆང་གི་དུར་དུ་སྦོས། །ཞེས་གསུངས་པས། མོ་ན་རེ། ཁྱེད་དེ་འདྲ་སྨྱོ་བའི་རྣལ་འབྱོར་པ་རེད་པས་ཞལ་མཐོང་བ་ནས་སྣང་བ་འགྱུར་ཞིང་དགའ། ད་རུང་སེམས་ལ་ཕན་པའི་སྐྱབས་འགྲོ་ཚིག་གསུམ་ཐུགས་ལ་ཐོགས་ཞེས་ཞུས་པས་ཡང་གདམས་ངག་འདི་མགུར་དུ་གསུངས་སོ། །རྗེ་བླ་མ་རྣམས་ལ་ཕྱག་འཚལ་ལོ། །སངས་རྒྱས་ཆོས་དང་དགེ་འདུན་གསུམ། །འདི་གསུམ་ཕྱི་ཡི་སྐྱབས་འགྲོ་ཡིན། །མི་ངེད་ཀྱང་ཁོང་ལ་བསྐྱབས་པས་འཚིང༌། །ཁྱེད་ཀྱང་ཁོང་ལ་སྐྱབས་ན་འཚིང༌། །བླ་མ་ཡི་དམ་མཁའ་འགྲོ་གསུམ། །འདི་གསུམ་ནང་གི་སྐྱབས་འགྲོ་ཡིན། །མི་ངེད་ཀྱང་ཁོང་ལ་བསྐྱབས་པས་འཚིང༌། །ཁྱེད་ཀྱང་ཁོང་ལ་སྐྱབས་པས་འཚིང༌། །རྩ་དང་རླུང་དང་ཐིག་ལེ་གསུམ། །འདི་གསུམ་གསང་བའི་སྐྱབས་འགྲོ་ཡིན། །མི་ཀྱང་ཁོང་ལ་བསྐྱབས་པས་འཚིང༌། །ཁྱེད་ཀྱང་ཁོང་ལ་བསྐྱབས་ན་བཟང༌། །སྣང་དང་སྟོང་དང་དབྱེར་མེད་གསུམ། །འདི་གསུམ་དེ་ཁོ་ན་ཉིད་ཀྱི་སྐྱབས་འགྲོ་ཡིན། །མི་ངེད་ཀྱང་ཁོང་ལ་བསྐྱབས་པས་འཚིང༌། །ཁྱེད་ཀྱང་ཁོང་ལ་སྐྱབས་ན་བཟང༌། །ཁྱོད་སྒྱུ་མ་ལུས་ཀྱི་ཁང་རུལ། །ཞག་དང་ཟ་མའི་ཆར་པ་བབས།

ལོ་དང་ཟླ་བའི་ཐིགས་པ་བྱུང༌། །སྒྱུ་ལུས་ཁང་རྒན་འཇིག་ལས་ཆེ། །འཆི་བྲོ་ཐིགས་ཚག་འཕྱིས་པ་ཙམ། །དཔེ་ནི་ཉི་མའི་རྒས་གྲིབ་བཞིན། །ཕར་ཕར་བྲོས་ཀྱང་ཚུར་ཚུར་འདེད། བྲོས་པས་ཐར་པ་ངས་མ་མཐོང༌། །ཆོས་པ་འཆི་བ་མཐོང་ཙ་ན། །དགེ་སྦྱོར་བསྐུལ་བའི་སློབ་དཔོན་ཡིན། །སྡིག་ཅན་འཆི་བ་མཐོང་ཙ་ན། །སྡིག་སྡུག་བསྐུལ་བའི་སློབ་དཔོན་ཡིན། དེ་ལ་འགྱོད་པ་ཅི་གདའ་ལྟ་ཡང་ལྟ། །ཕྱུག་པོ་འཆི་བ་མཐོང་ཙ་ན། །ནོར་སྒྱུ་མར་སྟོན་པའི་སློབ་དཔོན་ཡིན། །དེ་ལ་གཏོང་ཕོད་ཅི་འདུག་ལྟ་ཡང་ལྟ། །རྒས་པ་འཆི་བ་མཐོང་ཙ་ན། །དེ་མི་རྟག་སྟོན་པའི་སློབ་དཔོན་ཡིན། །དེ་ལ་སྐྱོ་ཤས་ཅི་འདུག་ལྟ་ཡང་ལྟ། །གཞོན་པ་འཆི་བ་མཐོང་ཙ་ན། །ཆོས་ལོང་མེད་སྟོན་པའི་སློབ་དཔོན་ཡིན། །དེ་ལ་བརྩོན་འགྲུས་ཅི་འདུག་ལྟ་ཡང་ལྟ། །བདེ་སྐྱིད་ཕ་མའི་གན་ན་ཡོད། །དྭ་ཕྲུག་སྡུག་ལ་ཅི་ཆ་ཡོད། །སོ་ནམ་འབྲས་བུ་མང་དུ་སྨིན། །ལས་མི་ནུས་པ་ལ་ཅི་ཆ་ཡོད། །དྲོ་འཇམ་ལུ་གུའི་ལྤགས་ལ་ཡོད། །གྱོན་མ་མྱོང་བ་ལ་ཅི་ཆ་ཡོད། །མགྱོགས་པ་གྱི་ལིང་རྟ་ལ་ཡོད། །ཞོན་མ་མྱོང་པ་ལ་ཅི་ཅ་ཡོད། །ཆོས་བྱེད་མི་ཚེ་སྐྱིད་ལ་སྐྱེལ། །ཆོས་མ་ནུས་པ་ལ་ཅི་ཆ་ཡོད། །ལྟོ་ཁ་ནས་ཕྲི་ལ་སྦྱིན་པར་ཐོང༌། །གཉིད་ཁ་ནས་ཕྲི་ལ་དགེ་སྦྱོར་མཛོད། །འཆི་བ་སྙིང་ནས་སོམ་ལ་ལྷ་ཆོས་གྱིས། །ཞེས་གསུངས་པས་རྒན་མོ་དད་པ་སྐྱེས་ནས་དགའ་བའི་གླུ་མང་པོ་ཡང་བྱས། སྐྱིད་སྐྱིད་ཀྱི་གར་མང་པོ་ཡང་བྱས། བླ་མས་སྐྱབས་འགྲོ་དང་སེམས་བསྐྱེད་གནང་བས་རང་ཡང་ཆོས་ལ་གནས་ཤིང༌། བུ་ཚ་བོ་ཡང་དགེ་བ་ལ་བསྒྱུར་ནུས་པ་ཅིག་བྱུང་ངོ༌། ། ༈ རྗེ་བཙུན་མི་ལ་རས་པ་དཔོན་སློབ་ཡུལ་ཡ་མཚན་ཅན་གྱི་དིང་མ་བྲིན་གྱི་ཤར་ཕྱོགས་སུ་ལྡོམ་བུ་ལ་བྱོན་པའི་དུས་སུ། ཡུལ་པས་བསྙེན་བཀུར་སྤུངས་པའི་དུས་སུ་རྒན་མོ་ཐ་ག་མ་ཅིག་བསོད་སྙོམས་ཀྱིས་མནར་བས་སྙིང་རྗེ་བར་དགོངས་ནས། ཨ་ཕྱི་རས་པ་འདི་ཚོ་ལ་བསོད་སྙོམས་ཤིག་ཞུ་གསུངས་པས།

རྒན་མོ་ང་ལ་སྟེར་རྒྱུ་མེད་ཟེར་ནས་བྲོས་པའི་ཚེ། མོ་ཡི་ཐུ་བ་ནས་བཟུང་ནས་མགུར་འདི་གསུངས་སོ། །རྗེ་བླ་མ་རྣམས་ལ་ཕྱག་འཚལ་ལོ། །ཡར་མཐོ་རིས་ཐར་པའི་ལམ་སྣ་དང་གཅིག །མར་ངན་སོང་གསུམ་གྱི་སྡུག་བསྔལ་དང་གཉིས། །བར་གར་འགྲོ་རང་དབང་མི་ཆེ་དང་གསུམ། །འདི་གསུམ་འཛོམ་པའི་དུས་ཚོད་དེར། །ཨ་ཕྱི་ཆོས་དང་འཁོན་པའི་སྙིང་མེད་མ་དེ་མིན་ནམ། །མ་རྒན་ལྟ་རྟོག་དེ་རང་གི་སེམས་ལ་གྱིས་དང༌། །ནང་ནུབ་སྔ་ཕྱིའི་སྡུག་ཟེར་དང་གཅིག །བུ་ལོན་འཁོར་མེད་ཀྱི་གཡོ་གཏམ་དང་གཉིས། །མགུ་བ་མེད་པའི་གསོས་བཏང་གསུམ། འདི་གསུམ་འཛོམ་པའི་དུས་ཚོད་འདིར། །ཨ་ཕྱི་སྤྱང་ལ་དོན་ཆུང་གི་སྙིང་མེད་མ་དེ་ཡིན་ནམ། །མ་རྒན་ལྟ་རྟོག་རང་གི་སེམས་ལ་གྱིས། །ཐོབ་ཚད་རྐུ་བའི་རྐུན་མ་དང་གཅིག །མ་མཐོང་འཕྲོག་པའི་ཇག་པ་དང་གཉིས། ཤི་རྨས་བྱེད་པའི་འཁྲུག་པ་དང་གསུམ། །འདི་གསུམ་འཛོམ་པའི་དུས་ཚོད་དེར། །ཨ་ཕྱི་གོ་ཁ་སློང་བའི་སྙིང་མེད་མ་དེ་མིན་ནམ། །མ་རྒན་ལྟ་རྟོག་རང་གི་སེམས་ལ་གྱིས་དང༌། །རང་གཞན་སྐྱེས་པའི་མལ་ས་དང་གཅིག །ཕན་ཞིང་རལ་པོའི་དུག་ཧྲུལ་དང་གཉིས། །མ་བཀྲུས་ལྟ་ཕོར་སྲེ་མོ་དང་གསུམ། །འདི་གསུམ་འཛོམ་པའི་དུས་ཚོད་དེར། །ཨ་ཕྱི་ཟ་ཐང་གི་རྒུད་པའི་སྙིང་མེད་མ་དེ་མིན་ནམ། །མ་རྒན་ལྟ་རྟོག་དེ་རང་གི་སེམས་ལ་གྱིས་དང༌། །ཕྱི་པགས་པ་བསྡུས་པའི་གཉེར་མ་དང་གཅིག །ནང་ཤ་ཁྲག་སྐམ་པའི་རུས་པ་གཉིས། །བར་དབང་པོ་འོན་ལོང་གི་ཐོ་ཡོལ་དང་གསུམ། །འདི་གསུམ་འཛོམ་པའི་དུས་ཚོད་དེར། །ཨ་ཕྱི་འབྱུང་བཞི་རྒུད་པའི་སྙིང་མེད་མ་དེ་མིན་ནམ། །མ་རྒན་ལྟ་རྟོག་དེ་རང་གི་སེམས་ལ་གྱིས་དང༌། །ཡར་མཐོ་རིས་རིན་ཆེན་གསེར་བས་དཀོན། །མར་ངན་སོང་གསུམ་གཟུང་ཤ་བས་ཀྱང་འབྲིམ། །བར་དབང་པོ་གར་འགྲོ་ཆ་མེད་དང་གསུམ། །འདི་གསུམ་འཛོམ་པའི་དུས་ཚོད་འདིར། །ཨ་ཕྱི་ངན་སོང་གསུམ་འགྲོ་བའི་སྙིང་མེད་མ་དེ་མིན་ནམ། །མ་རྒན་ལྟ་རྟོག་དེ་རང་གི་སེམས་ལ་གྱིས་དང༌། །ཞེས་གསུངས་ནས་བཞུད་དེ།

རྒན་མོས་ཕྱག་འཚལ་ཐུགས་རྗེས་འཛིན་པར་ཞུ་ཞུས་པས། ཐུགས་ལ་བརྟགས་ཏེ་མ་རང་གི་ཞིང་ཐེམ་བཙོངས་ནས་བསྒོམས་པས་སྒོམ་མ་བཟང་མོ་བྱུང་སྐད་དོ། །ཡང་རྗེ་བཙུན་དང་རས་ཆུང་པ་དཔོན་སློབ་གཉིས། རྒྱ་ལྕགས་རི་གོང་བྱ་བ་ཆུ་ཆེན་པོ་འབབས་པའི་འགྲམ་ན་ཕྱིར་བྱོན་པ་ལས། ཕ་རི་ན་བུ་མོ་གཉིས་ཕྱིར་ཐལ་ནས་ཁྲུས་བྱས་མེ་ལོང་ལ་བལྟ་ཞིང་འདུག་པས། བུ་མོ་ཆུང་བ་དེ་ན་རེ། རྣལ་འབྱོར་པ་ཕ་རི་གཉིས་འདྲ་བས་རྒྱལ་ཁམས་འགྲིམ་ནས་ཅི་འདོད་པ་ཡིན་ཟེར་བ་ལ། ཆེ་བ་དེ་ན་རེ། ངེད་རང་གཉིས་འདྲ་བ་ལ་ཕ་ཕྱུག་གི་བུ་མོ་གཟུགས་ལེགས་པ་གོས་ནོར་འཛོམ་པ་རེ་འདོད་ནས་འགྲོ་བ་ཨེ་མ་ཡིན་ཟེར་བས། ཆུང་བ་དེ་ན་རེ། དེ་ཨེ་ཡིན་ཚེ་ཕྱི་མ་སངས་རྒྱས་འདོད་ནས་འགྲོ་བ་ཨེ་མ་ཡིན་ཟེར་སྐད། དེ་ནས་ཆུ་དེའི་ཟམ་སྔས་སུ་འཕྲད་པ་དང༌། རྗེ་བཙུན་གྱིས་རས་ཆུང་པ་ལ་བུ་མོ་གཉིས་ཀྱི་ཐུ་བ་ལ་འགྱུས་ཤིག་གསུངས་ནས་མགུར་འདི་གསུངས་སོ། །མི་ཀུན་གྱིས་མི་ལུས་མི་ལུས་ཟེར། །མི་ལུས་རྩྭ་ཁའི་ཟིལ་པ་འདྲ། །སྔ་དྲོ་ཆགས་ཀྱང་ཕྱི་དྲོ་འཇིག །ཆགས་འཇིག་མཐོང་བས་བློ་བ་བདེ། །ཆགས་འཇིག་མེད་པའི་སེམས་ལ་ལྟོས། ཡང་ལྟོས་ཡང་ལྟོས་སེམས་ལ་ལྟོས། །ལྟ་རྟོག་རང་གི་སེམས་ལ་གྱིས། །བསམ་མནོ་རང་གི་སེམས་ལ་ཐོང༌། །མི་ཀུན་གྱིས་མི་ཚེ་མི་ཚེ་ཟེར། །མི་ཚེ་བྲག་ལ་ཆུ་འབབ་འདྲ། །ཚེ་དལ་ཅིག་འགྱིང་ལོང་མི་གདའ་ན། །ཚེ་འགྱིང་ལོང་མེད་པའི་སེམས་ལ་ལྟོས། །ཡང་ལྟོས་ཡང་ལྟོས་སེམས་ལ་ལྟོས། །ལྟ་རྟོག་རང་གི་སེམས་ལ་གྱིས། །བསམ་མནོ་རང་གི་སེམས་ལ་ཐོང༌། མི་ཀུན་གྱིས་ནོར་རྫས་ནོར་རྫས་ཟེར། །ནོར་རྫས་སྦྲང་མས་རྩི་གསོག་འདྲ། །ནོར་བདག་པོས་བསགས་པ་གཞན་གྱིས་སྤྱད། བདག་གསོག་གཞན་གྱིས་སྤྱད་པས་བློ་མ་བདེ། །ཡང་ལྟོས་ཡང་ལྟོས་སེམས་ལ་ལྟོས། །ལྟ་རྟོག་རང་གི་སེམས་ལ་གྱིས། །བསམ་མནོ་རང་གི་སེམས་ལ་ཐོང༌། །ཁྱོད་གཞོན་ནུ་ཀུན་གྱི་སྙིང་ལམ་ན། །ན་བ་འོང་སྙམ་མི་གདའ་སྟེ།

ནད་ཐོག་བབ་ཚུལ་དུ་འོང་ཉན་གདའ། །རྒས་པ་འོང་སྙམ་མི་གདའ་སྟེ། །རྒས་སྒོ་ཉལ་ཐབས་སུ་འོང་ཉན་གདའ། །འཆི་བ་འོང་སྙམ་མི་གདའ་སྟེ། །འཆི་བ་གློ་བུར་དུ་འོང་ཉན་གདའ། །ང་ན་དང་རྒས་དང་འཆི་དང་གསུམ། ཉི་མ་ཐལ་ཀའི་གྲིབ་སོ་བཞིན། །ཕར་ཕར་བྲོས་ཀྱང་ཚུར་ཚུར་འདོད། །བྲོས་ཀྱང་ཐར་བ་ངས་མ་མཐོང༌། །སང་ཉིན་འཆི་བའི་དུས་བྱུང་ཚེ། །དཔའ་བོས་རལ་ཁ་སྤྲད་དུ་མེད། གླང་སྙིང་ཅན་ལ་ཅི་ཆ་ཡོད། །ཕྱུག་པོའི་ནོར་གྱིས་བསླུས་པ་མེད། །སྡུག་སོགས་མཁན་ལ་ཅི་ཆ་ཡོད། །མཛངས་པས་ཟས་ཀྱིས་བསླུས་ས་མེད། །སེར་སྣ་ཅན་ལ་ཅི་ཆ་ཡོད། །སྐྱེ་ཡག་བཞིན་གྱིས་བསླུ་ས་མེད། །ང་ཆུ་ཁྲུས་མཁན་ལ་ཅི་ཆ་ཡོད། །བྱིས་པས་གཅེས་སྐད་བྱེད་ས་མེད། །སྡུག་ཡུལ་མཁན་ལ་ཅི་ཆ་ཡོད། །དམ་ཚིག་ས་མདོའི་མཁར་ཁང་འདྲ། །གང་བསྲུང་བསྲུང་ཚོ་དེ་རྒྱལ་ནས་གདའ། །ཞེས་གསུངས་པས། བུ་མོ་ཆུང་བ་དེའི་ནོར་གཡུ་ཀུན་རྗེ་བཙུན་ལ་ཕུལ་ནས་ཆོས་བྱེད་པར་ཁས་བླངས་པས། །རྗེ་བཙུན་གྱིས་གཏུམ་མོའི་ཁྲིད་གནང་ནས་བསྒོམས་པས། ལོ་སར་སྒང་ལ་རས་རྐྱང་གིས་ཆོག་པའི་རས་མ་ངོ་མཚར་ཅན་ཅིག་བྱུང་སྐད་དོ། །ཡང་དུས་དེར་བནྡེ་མཁས་བཙུན་ལྡན་པ་ཡིན་ཟེར་བ་དཔོན་སློབ་གསུམ་པ་ཅིག་བྱུང་ནས་མར་རིལ་གཅིག་ཕྱག་རྟེན་བྱས་ཏེ། རྗེ་བཙུན་ལགས་ཉམས་ལེན་སླ་བ་དོན་ལྟ་བ་ལ་ཁམས་ཆེ་བའི་གདམས་ངག་ཅིག་ཞུ་ཞུས་པས། །གསོན་དང་དགེ་བཤེས་ཆོས་མཛད་ཀུན། །མེད་ཐབས་མེད་པའི་གཏམ་ཞིག་འཆད། །དད་དང་མཁས་དང་བཙུན་དང་གསུམ། །འདི་གསུམ་སེམས་ཀྱི་སྲོག་ཤིང་ལ། །བཙུགས་ན་བརྟན་ལ་འགྱུ་ན་བདེ། སྲོག་ཤིང་མཛད་ན་དེ་ལ་མཛོད། །ཆགས་མེད་རྨོངས་མེད་སྡང་མེད་གསུམ། །འདི་གསུམ་སེམས་ཀྱི་གོ་ཆ་ལགས། །གྱོན་ལ་ཡང་ལ་མཚོན་ཁར་སྲ། །གོ་ཆ་མཛད་ན་དེ་ལ་མཛོད། །སྒོམ་དང་བརྩོན་དང་བསྲན་ཚུགས་གསུམ། །འདི་གསུམ་སེམས་ཀྱི་རྟ་ཕོ་ལགས། །བྲོས་ན་ཐར་ལ་བདས་ན་ཟིན། །རྟ་ཕོ་མཛད་ན་དེ་ལ་མཛོད། །རང་རིག་རང་གསལ་རྟོག་མེད་གསུམ། །འདི་གསུམ་སེམས་གྱི་འབྲས་བུ་ལགས།

བཏབ་ན་སྨན་ལ་བཟའ་ན་དུག །འབྲས་བུ་མཛད་ན་དེ་ལ་མཛོད། །སེམས་དོན་བཅུ་གཉིས་བྱ་བ་ཡིན། །ང་ཤེས་རབ་མཚོན་ཆེན་ཁོང་ནས་འཕྱེ། །ལར་ཆོས་མཛད་རྣམས་ལ་འདི་རྣམས་གཅེས། །འདི་རྣམས་འཛོམས་པ་བརྒྱ་ལ་འགའ། །དེ་ཕྱིར་ཡོན་ཏན་ཐོབ་པ་དཀའ། །ཞེས་སེམས་དོན་བཅུ་གཉིས་བྱ་བ་དེ་གསུངས་པས་སྟོན་པ་དད་ནས་གདམས་ངག་ཞུས་ཏེ་བསྒོམས་པས་ཉམས་རྟོགས་ཁྱད་པར་ཅན་རྒྱུད་ལ་འཁྲུངས་པ་ལགས་སོ། །དེ་ཐམས་ཅད་ཨ་ཕྱི་སྣང་མ་ལ་སོགས་པའི་སྐོར་རོ། །དེ་ནས་ཡང་རྗེ་བཙུན་དང་སེ་བན་རས་པ་དཔོན་སློབ་བསོད་སྙོམས་ལ་ལྕིམ་ལུ་ང་ཆུ་མཐའ་མཁར་བུ་ལ་བྱོན་པའི་དུས་སུ། ངན་རྫོང་བྱང་ཆུབ་འབར་ཞིང་རྨོ་ཞིང་འདུག་པ་ལ་ཡོན་བདག་ཁྱོད་ཕྱུག་པོ་ཞིག་ཡིན་ཟེར་བས། རྣལ་འབྱོར་པ་ངེད་གཉིས་ལ་དེ་རིང་ཉིན་སྐོར་གྱི་འཚོ་བ་ཞིག་སློང་དགོས་གསུངས་པས། ཁོ་ན་རེ། བཞེས་པ་དྲང་བས་ཆོག །ཉིད་རྣལ་འབྱོར་པ་བཟང་པོ་ཡིན་ན་སྣང་བ་དཔེར་རྒྱུ་འདྲེན་ཤེས་པ་ཡིན་པས། ང་ཡི་ཞིང་རྨོ་བ་འདི་བསྟུན་པའི་མགུར་ཅིག་གསུངས་བར་ཞུ་ཞུས་པས་མགུར་འདི་གསུངས་སོ། །རྗེ་སྒྲ་བསྒྱུར་རྒྱལ་པོ་རིན་པོ་ཆེ། །སྒོམ་གསུམ་གུས་པས་ཕྱག་འཚལ་ལོ། །འོ་ན་ཡོན་བདག་ཁེ་གྲགས་ཅན། །ཁྱོད་ངན་རྫོང་ཕྱུག་པོ་ཚུར་ཉོན་དང༌། །ཡང་དཔྱིད་ཀ་སོས་ཀའི་ཟླ་བ་ལ། །བོད་མི་རེས་ཞིང་རེ་རྨོ་ཙམ་ན། །རྣལ་འབྱོར་ངས་ཀྱང་ཞིང་ཅིག་རྨོ། །ཉོན་མོངས་ཐལ་བའི་ཞིང་ས་ལ། །གཉིས་མེད་གླང་པོ་དོར་སྡེབ་ནས། །ཤེས་རབ་ལྡན་པའི་ཐོང་གཤོལ་བཏགས། །དམ་ཚིག་ལྡན་པས་སྣ་ཁྲིད་དེ། །ཡེང་བ་མེད་པར་ཐོང་བཙུགས་ནས། །བརྩོན་འགྲུས་མྱུར་བའི་ལྕག་གིས་བྲབ། །ཐ་བ་སྲ་ཡང་ཕེད་དེ་མཆི། །བྱང་ཆུབ་མྱུ་གུ་འཁྲུངས་ཏེ་མཆི། །འབྲས་བུ་མྱུར་དུ་སྨིན་ཏེ་མཆི། །ཁྱེད་འཇིག་རྟེན་འདི་ཡི་སོ་ནམ་མཁན། །ང་སྐྱེ་བ་གཏན་གྱི་སོ་ནམ་མཁན། །སྟོན་ཐོག་སུ་མང་ལྟ་ཡང་ལྟ། །ནམ་ཕུག་སུ་སྐྱིད་ལྟ་ཡང་ལྟ། །དེ་སྣང་བ་དཔེ་རུ་དྲངས་པ་ཡིན། །སོ་ནམ་དབྱངས་སུ་བླངས་པ་ཡིན།

ཐུགས་དགྱེས་པར་མཛོད་ཅིག་ཁེ་གྲགས་ཅན། །ཁྱེད་རང་དོན་ལགས་སོ་ཚོགས་གསོག་མཛོད། །ཅེས་ཞིང་ས་དང་བསྟུན་པའི་མགུར་འདི་གསུངས་པས། ཡོན་བདག་ན་རེ། །འོ་ན་རྣལ་འབྱོར་པ་ཁྱེད་རང་གི་ཕྱག་ན་བསྣམས་པའི་སྦ་ལྕག་དེའི་བརྡ་དོན་ཅི་ལགས། དེ་ལ་དགོས་པ་ཅི་འདུག་ཞུས་པས་ཡང་རྗེ་བཙུན་གྱིས་མགུར་འདི་གསུངས་སོ། །འོ་ན་ཡོན་བདག་དྲི་རྟོག་མཁན། ཁྱོད་སྦྱིན་ཤུགས་ཅན་དེ་ཚུར་ཉོན་དང༌། །མི་ང་ངོ་ཁྱོད་ཀྱིས་ཤེས་མ་ཤེས། །ཁོ་བོ་མི་ལ་རས་པ་ཡིན། །དཀའ་བ་སྤྱད་པའི་གང་ཟག་ཡིན། །སྙིང་རུས་བྱས་པའི་སྒོམ་ཆེན་ཡིན། །ཕྱོགས་འཛིན་སྤངས་པའི་རྣལ་འབྱོར་ཡིན། །འཁྲུལ་རྟོག་མེད་པའི་རས་པ་ཡིན། །ང་ཡི་ལག་ན་བཟུང་བའི་སྦ་དཀར་འདི། །དང་པོ་རྒྱ་བྲག་ལོགས་ལ་སྐྱེས། །བར་དུ་རྒྱ་ཟོར་འགུག་མོས་བརྔས། །ཐ་མ་ཤ་བྲེང་མཉེན་ལ་དྲངས། །འོང་ནི་ལྷོ་ཁའི་མོན་ནས་འོང༌། །བཀལ་ནི་ཐེག་ཆེན་མཛོ་ལ་བཀལ། །འགྲིམ་ནི་ཚོང་འདུས་རྣམས་སུས་འགྲིམས། །ཕུལ་ནི་དད་པ་ཅན་གྱིས་ཕུལ། །ད་ལྟ་ང་ཡི་བེར་མ་ལྕག །འདི་དོན་ཁྱོད་ཀྱི་གོ་མ་གོ །འདི་དོན་ཁྱེད་ཀྱིས་མ་གོ་ན། །འདི་དོན་བཤད་ཀྱིས་ལེགས་པར་ཉོན། སྦ་མ་ཐོག་རྩ་བ་བཅད་པ་དེ། །འཁོར་བའི་གཞི་རྩ་གཅོད་པའི་རྟགས། །སྦ་ཡ་ཐོག་རྩེ་མོ་བཅད་པ་དེ། །ཐེ་ཚོམ་གོལ་ས་བཅད་པའི་རྟགས། །ང་ཁྲུ་དོ་ཚད་དུ་བོར་བ་དེ། །ཆོས་པའི་ཚད་རྡོ་བོར་བའི་རྟགས། །སྦ་རྒྱུ་བཟང་ཞིང་མཉན་པ་དེ། །གཞི་སེམས་བསྐྱེད་ཡེ་ནས་བཟང་བའི་རྟགས། །སྦ་རྩི་འཇམ་ཁ་དོག་ལེགས་པ་དེ། །སེམས་གཉུག་མའི་དོན་ལ་སྦྱངས་པའི་རྟགས། །སྦ་དྲང་ལ་ལྡེམ་པར་འདུག་པ་དེ། །དོན་མ་ནོར་ཉམས་སུ་ལེན་པའི་རྟགས། །སྦ་ལ་ལུང་སུལ་འདུག་པ་དེ། །བྱང་ཆུབ་ལམ་དུ་འཁྲིད་པའི་རྟགས། །སྦ་དུམ་བུ་བཞི་རུ་འདུག་པ་དེ། །ཚད་མེད་བཞི་དང་ལྡན་པའི་རྟགས། །སྦ་ཚིགས་པ་གསུམ་འདུག་པ་དེ། །གཞི་ལ་སྐུ་གསུམ་ཚང་བའི་རྟགས། སྦ་ཁ་དོག་བསྒྱུར་དུ་མེད་པ་དེ། །ཆོས་ཉིད་འགྱུར་བ་མེད་པའི་རྟགས། །སྦ་སྣུམ་ལ་འདྲིལ་བ་འདུག་པ་དེ། །ཆོས་ཉིད་སྤྲོས་དང་བྲལ་བའི་རྟགས། །སྦ་ཡེ་ནས་དཀར་ཞིང་འཚེར་བ་དེ། །ཆོས་སྐུ་དྲི་མ་མེད་པའི་རྟགས། །སྦ་ལ་སྦུ་གུ་འདུག་པ་དེ། །ཆོས་རྣམས་ཐམས་ཅད་སྟོང་པའི་རྟགས། །སྦ་ལ་སྨེ་བ་འདུག་པ་དེ། །ཆོས་ཐིག་ལེ་ཉག་ཅིག་གོ་བའི་རྟགས། །ནག་པོ་རྩག་རྩིག་འདུག་པ་དེ། །བོད་ཀྱི་རྣལ་འབྱོར་རས་པ་ལ། །རྣམ་རྟོག་ཕྲ་མོ་ཡོད་པའི་རྟགས། །སྦ་ཆོ་རིགས་ཡེ་ནས་བཙུན་པ་དེ། །ཆོས་ཚུལ་བཞིན་ཉམས་སུ་ལེན་པའི་རྟགས། །སྦ་གཙང་ཞིང་ཡིད་དུ་འོང་བ་དེ། །འགྲོ་བ་དད་ཅིང་འདུན་པའི་རྟགས། །སྦ་ཞབས་ལྕགས་ཀྱིས་བཀོར་བ་དེ། །རྣལ་འབྱོར་རི་ཁྲོད་འགྲིམ་པའི་རྟགས། །ཆང་ཟུང་ཟངས་ཀྱིས་དྲིལ་བ་དེ། །ཌཱ་ཀི་དབང་དུ་འདུ་བའི་རྟགས། །སྦ་ལ་ལྕགས་འཛེར་བཏབ་པ་དེ། །རྣལ་འབྱོར་སྙིང་རུས་ཆེ་བའི་རྟགས། །ར་གན་གསེར་ལོང་བཏགས་པ་དེ། །ནང་གི་ཡོན་ཏན་རྒྱས་པའི་རྟགས། །དེ་ལ་ཤ་བྲིང་བཏགས་པ་དེ། །རྣལ་འབྱོར་ཤེས་པ་མཉེན་པའི་རྟགས། །ལྕག་འབྲས་གཉིས་སུ་སྒྲིལ་བ་དེ། །ཟུང་འཇུག་ལམ་དུ་ཁྱེར་བའི་རྟགས། །རུས་པའི་ཨ་ལོང་བཏགས་པ་དེ། །རྣལ་འབྱོར་རྒྱལ་ཁམས་འགྲིམ་པའི་རྟགས། །མེ་ཆ་ཁུག་མ་བཏགས་པ་དེ། །ཅིར་སྣང་གྲོགས་སུ་ཤར་བའི་རྟགས། །དུང་ལོང་ཡ་ཀོ་བཏགས་པ་དེ། །ཆོས་ཀྱི་འཁོར་ལོ་བསྐོར་བའི་རྟགས། །གཅན་གཟན་རས་མོ་བཏགས་པ་དེ། །ཉམ་ང་བག་ཚ་མེད་པའི་རྟགས། །མེ་ལོང་སྤུ་གྲི་བཏགས་པ་དེ། །རྟོགས་ཚད་ནང་ནས་ཤར་བ་དང༌། །ཉོན་མོངས་ཟུག་རྔུ་གཅོད་པའི་རྟགས། །ཤེལ་སྒོང་ཉག་གཅིག་བཏགས་པ་དེ། །བག་ཆགས་དྲི་མ་སྤངས་པའི་རྟགས། །བ་སོའི་ཕྲེང་བ་བཏགས་པ་དེ། །བླ་མ་ཡིད་ལ་འཕྲེང་བའི་རྟགས། །དྲིལ་བུ་གཡེར་ཁ་བཏགས་པ་དེ། །སྙན་པ་ཕྱོགས་བཅུར་སྒྲོགས་པའི་རྟགས། །སྣམ་རས་དཀར་དམར་བཏགས་པ་དེ། །བུ་སློབ་མང་པོ་འཁོར་བའི་རྟགས།

ལྕག་འབྲས་མ་བུ་འཛོམ་པ་དེ། །སྐུ་གསུམ་མ་དང་མཇལ་བའི། རྟགས། །རྣལ་འབྱོར་ལག་ན་མཛེས་པ་དེ། །མི་ནག་ཐབས་ཀྱིས་འདུལ་བའི་རྟགས། །དེ་དོན་གང་ལགས་འདྲི་བ་ཡང༌། མོས་གུས་བག་ཆགས་ཡོད་པའི་རྟགས། །ཁྱོད་དང་ང་གཉིས་འཕྲད་པ་ཡང༌། །སྔོན་ཆད་སྨོན་ལམ་བཏབ་པའི་རྟགས། །སྦ་ལྕག་དཀར་པོ་རྟགས་ཀྱི་གླུ། །བརྡ་གོ་བར་འདུག་གམ་ལྷ་མི་ཀུན། །དོན་ཆོས་སུ་གདའོ་དད་གུས་ཅན། །ཁྱོད་ཡུན་དུ་སྐྱིད་ཀྱི་ལྷ་ཆོས་མཛོད། །ཅེས་སྦ་ལྕག་དཀར་པོ་ཆོས་དང་བསྟུན་པའི་མགུར་དེ་གསུངས་པས་ཡོན་བདག་ཁོ་ལྷག་པར་དད་པ་སྐྱེས་ཏེ་བདག་མ་ཤིའི་བར་དུ་མཆོད་གནས་ལ་གདན་ཕབ་ནས་བཞུགས་པར་ཞུ་འཚལ་ཞུས་པས། ཞག་བདུན་ལས་བཞུགས་པར་མ་བཞེད་དེ། །བཞུད་ཀར་རྗེ་བཙུན་ཅིས་ཀྱང་གཤེགས་ན་ཁྱེད་རང་གི་ཐུགས་ཉམས་སུ་འཁྲུངས་པའི་སྒོམ་ཉམས་ཚིག་གསུམ་གནང་བར་ཞུ་ཞུས་པས། ཕ་བླ་མ་རྣམས་ལ་ཕྱག་འཚལ་ལོ། །ཨེ་མ་ཡོན་བདག་དད་པ་ཅན། །ཁྱོད་ཕྱུག་པོ་མདོ་མེད་ཚུར་ཉོན་དང༌། །ཆོས་ཁ་ལ་སླ་སྟེ་དོན་ལ་དཀའ། །ཁྱེད་ཅག་ཕྱི་ལྟར་འཇིག་རྟེན་པ། །ཡོད་དུ་རེ་ལ་ནམ་བླ་འདས། །ལར་ནི་དམ་ཆོས་བགྱིས་ན་ལེགས། །གཡའ་ཡི་ཆུ་མིག་བསིལ་གསུམ་པོ། །ནད་མཁྲིས་པ་སེལ་བར་ཆ་མཆིས་ཏེ། །ལྷ་བྱ་གོང་མོ་མ་ལགས་པའི། །རི་དྭགས་དམན་ལ་བཏུང་དབང་མེད། །གནམ་ལྕགས་ཐོག་གི་རལ་གྲི་དེ། །གཡུལ་ངོ་ཟློག་པར་ཆ་མཆིས་ཏེ། །གླང་ཆེན་ས་སྲུང་མ་ལགས་པའི། གླང་ཕྲན་གཞན་ལ་བཏགས་དབང་མེད། །འཆི་མེད་ལྷ་ཡི་བདུད་རྩི་དེ། །བཅུད་ལེན་གྲུབ་པར་ཆ་མཆིས་ཏེ། །སློབ་དཔོན་ཀླུ་སྒྲུབ་མ་ལགས་པའི། །ཕལ་པ་གཞན་ལ་སྤྱོད་དབང་མེད། །རྒྱ་མཚོའི་གཏིང་གི་རིན་པོ་ཆེ། དགོས་འདོད་འབྱུང་བར་ཆ་མཆིས་ཏེ། །ཀླུ་དགའ་བོ་འཇོག་པོ་མ་ལགས་པའི། །འཛམ་གླིང་མི་ལ་སྤྱོད་དབང་མེད། །དགའ་ལྡན་ལྷ་ཡི་ཕོ་བྲང་དེ། །གཟིགས་མོ་ཆེ་བར་ཆ་མཆིས་ཏེ། སློབ་དཔོན་ཐོགས་མེད་མ་ལགས་པའི། །གང་ཟག་གཞན་གྱིས་མཐོང་དབང་མེད། །བཟང་དྲུག་སྨན་གྱི་ནུས་པ་དེ། །ནད་ཚ་གྲང་འཇོམས་པར་ཆ་མཆིས་ཀྱང༌། །ཤིང་ཙན་དན་སྡོང་པོ་མ་ལགས་པའི། །ཤིང་ཕལ་པ་རྣམས་ལ་ཡོངས་མི་སྨིན། །ལས་རྒྱུ་འབྲས་དཀར་པོའི་དགེ་བ་བཅུས། །མཐོ་རིས་འཐོབ་པར་ཆ་མཆིས་ཏེ། །མི་དད་པ་ཅན་ཅིག་མ་ལགས་པའི། །སྡིག་པོ་ཆེ་ལ་སྤྱད་དབང་མེད། །བཀའ་བརྒྱུད་ལུང་དང་མན་ངག་གསུམ། །བྱང་ཆུབ་ཐོབ་པར་ཆ་མཆིས་ཏེ།

མི་ལས་འཕྲོ་ཅན་ཅིག་མ་ལགས་པའི། །སྐལ་མེད་རྣམས་ལ་སྤྱད་དབང་མེད། །སྙན་བརྒྱུད་གདམས་ངག་རིན་པོ་ཆེ། །མངོན་སངས་རྒྱས་པར་ཆ་མཆིས་ཏེ། །མི་སྙིང་རུས་ཅན་ཅིག་མ་ལགས་པའི། །གཡེང་བ་ཅན་ལ་བསྒོམ་དབང་མེད། བཟའ་བཏུང་ཟས་ཀྱི་ཚོགས་འཁོར་དེ། །བཀྲེས་སྐོམ་སེལ་བར་ཆ་མཆིས་ཏེ། །ཁྱོད་སྐྱོར་མོ་འདྲེན་ནེ་མ་ལགས་པའི། །སེར་སྣ་ཅན་ལ་སྤྱོད་དབང་མེད། །ཟང་ཟིང་ནོར་གྱི་གཏོང་ཕོད་དེ། །རང་བརྒྱགས་ཡིན་པར་ཆ་མཆིས་ཏེ། །ཁྱོད་ངན་རྫོང་ཕྱུག་པོ་མ་ལགས་པའི། །ནོར་ཡོད་དགུ་ཅིག་གི་གཏོང་མི་ཕོད། །ང་གུང་ཐང་གི་རྣལ་འབྱོར་མི་ལ་དང༌། ཉེ་གནས་སེ་བན་རས་པ་གཉིས། །ཁྱོད་ལྕིམ་ལུང་གི་ངན་རྫོང་ཕྱུག་པོ་གསུམ། །ཞག་བདུན་བར་དུ་མལ་ས་གཅིག །དེ་སྨོན་ལམ་འབྲེལ་བ་བཞག་པ་ཡིན། །ད་ནི་མི་སྡོད་འཁྱམ་དུ་འགྲོ། །ཁྱོད་ཡོན་བདག་བཟའ་བྲན་འཁོར་བཅས་རྣམས། །ཚེ་རིང་ནད་མེད་སྨོན་ལམ་འཚལ། །ཞེས་གཡའ་ཡི་ཆུ་མིག་བསིལ་གསུམ་མ་བྱ་བ་དེ་གསུངས་ནས་ཡོན་བདག་ཁྱོད་ཀྱིས་ང་ལ་ཟས་བྱིན། ངས་ཁྱོད་ལ་ཆོས་བཤད། ཉལ་བའི་གནས་བྱས་པ་དང་གསུམ་པོ་དེ་གལ་ཆེ་བ་ཡིན། ལར་མོས་པའི་སེམས་ཀྱི་ས་བོན་བྱ་བ་དུས་རྟག་ཏུ་དད་པ་བྱས་ཚེ་ཕྱི་མར་ལྷན་ཅིག་སྐྱེ་བའི་རྒྱུ་ཡིན། སྨོན་ལམ་གྱི་འབྲེལ་པ་བཞག་པ་ཆོས་མང་པོ་བཤད་མི་དགོས། ཡུན་རིང་པོར་འགྲོགས་མི་དགོས། དམིགས་པ་ཡུལ་གྱི་རྐྱེན་དང་མོས་པ་སེམས་ཀྱི་ས་བོན་འཛོམ་ན་དལ་ཅིག་བསྣོན་ཡང་སྨོན་ལམ་གྱི་སྟོབས་འཇོམས་ནས་འོང་བ་ཡིན་པས། སེམས་འཕྲོད་ཅིང་འདུན་པ་གལ་ཆེ། དུས་དེང་སང་བསོད་ནམས་མ་བསགས་པས། ནང་དུ་ཡོན་ཏན་མང་པོ་ཡོད་པ་མི་མཐོང༌། ཕྱི་ཡི་སྐྱོན་བག་རེ་ཡོད་པ་དེ་མཐོང་བ་ཡིན། མོས་པ་བྱེད་པ་ལ་ང་དང་ཐག་ཉེ་རིང་མེད། ཐག་ཉེ་རིང་ཧ་ཅང་མཛད་ཆེས་ན། མཇུག་ཏུ་འཁོན་ཤུགས་ཅན་འགྲོ་བ་ཡིན། ཁྱོད་ཀྱི་ཆོས་བྱེད་པ་མི་འོང༌། བག་ཀྱི་སློབ་དགོས་ངས་ཀྱང་ཁྱེད་ལ་སྨོན་ལམ་གདབ། ཁྱེད་ཀྱང་ང་ལ་གསོལ་བ་ཐོབ།

མོས་གུས་བསྐྱེད། དུས་ད་ལྟའི་སྤྱོད་ལམ་འདི་ལས་མ་འགྱུར་ན། ཚེ་ཕྱི་མ་ཡང་སྐྱེ་གནས་ཁྱད་པར་ཅན་དང༌། ལོངས་སྤྱོད་ཕུན་སུམ་ཚོགས་པ་ལ་གདོན་མི་ཟ། ཆོས་བྱེད་པ་ལ་རྒྱལ་ཁམས་མང་པོ་འགྲིམ་མི་དགོས། སླར་ཡང་ངན་སྤྱོད་མང་པོ་མཐོང་ཙ་ན་ཤེས་པ་སྒྲིན་དུ་འགྲོ་བ་ཡིན། ཁྱོད་མི་ཆོས་པའི་ཆོས་དེ་རང་ཡུལ་ན་བཟང་བ་ཡིན། ཚོགས་ཞོར་ལ་བསགས། སེམས་བསྐྱེད་ཀྱིས་ཟིན་ན་སྤྲང་པོ་ལ་ཡོན་མྱུར་དུ་བྱིན་པ་གཅིག་པུས་ཆོག །ཆོས་རང་འདི་ཡིན་བྱ་བ་བཟང་པོ་ཅིག་ལོག་ན་མེད། ངེད་ཅག་གི་ལད་མོ་ཁྱོད་ཀྱིས་མི་འོང༌། སེང་གེ་མཆོང་ས་ན་ཝ་མཆོངས་པས་རྐེད་པ་འཆག །ཆོས་པ་ཕལ་ཆེར་གྱིས་མི་འོང་བར་གདའ། དེ་བས་ཁྱེད་རང་ཁྱིམ་པས་ག་གི །དེ་ལས་མ་འགྱུར་གསུངས་ནས་བཞུད་དོ། །ཡོན་བདག་འཁོར་དང་བཅས་པས་རི་སྣའི་ཉག་གཅིག་ཏུ་སྐྱེས་ཐུང་བྱས་ཏེ། ཁྱེད་རི་ཁྲོད་ཕྱོགས་མེད་དུ་བཞུད་པར་འདུག་པས། ད་ཨེ་མཇལ་ཡང་མི་ཤེས་ངེས་རྣམས་ལ་གདམས་ངག་སྨོན་ལམ་དང་བཅས་པ་ཞིག་གནང་བར་ཞུ་ཞུས་པས་མགུར་འདི་གསུངས་སོ། །ཕ་བླ་མ་རྣམས་ལ་ཕྱག་འཚལ་ལོ། །བཀའ་དྲིན་ཅན་གྱིས་བསྐྱབ་ཏུ་གསོལ། །མཐོ་ལ་ཡངས་པའི་དགུང་སྔོན་དང་གཅིག །དེ་ལ་འཁོར་བའི་ཁྲི་གདུགས་དང་གཉིས། །གནས་སྐབས་ཀྱི་འབྲེལ་བ་ཡང་ཡུད་ཙམ། །ཉི་ཟླ་གླིང་བཞི་བསྐོར་དུ་འགྲོ། །དགུང་སྔོན་སྐུ་ཁམས་ཅི་བདེར་བཞུགས། །ང་ཉི་ཟླ་གཟའ་ཡིས་མ་ཟིན་ཅིང༌། །དགུང་སྔོན་སྤྲིན་གྱིས་མ་སྒྲིབ་ན། །ཡང་ཡང་མཇལ་བའི་སྨོན་ལམ་འཚལ། །ཕ་རི་ལོགས་ཀྱི་སྤང་རྒྱན་དང་གཅིག །དེ་ལ་འཁོར་བའི་བུང་བ་དང་གཉིས། གནས་སྐབས་ཀྱི་འབྲེལ་བ་ཡང་ཡུད་ཙམ། །ང་བུང་བ་རྩི་བཅུད་ལེན་དུ་འགྲོ། །མེ་ཏོག་སྐུ་ཁམས་ཅི་བདེར་བཞུགས། །ང་བུང་བ་སེར་བས་མ་བརྡུང་ཞིང༌། །མེ་ཏོག་སད་ཀྱིས་མ་ཁྱེར་བར། །ཡང་ཡང་མཇལ་བའི་སྨོན་མ་འཚལ། །ཕུ་གསུམ་བྲག་རི་གཟར་པོ་དང༌། །དེ་ལ་འཁོར་བའི་བྱ་རྒྱལ་གཉིས། །གནས་སྐབས་འབྲེལ་པ་ཡང་ཡུད་ཙམ། །ང་བྱ་རྒྱལ་ནམ་འཕང་བསྐྱོད་དུ་འགྲོ། །བྲག་རི་སྐུ་ཁམས་ཅི་བདེར་བཞུགས། །བྱ་རྒྱལ་རྙི་ཡིས་མ་ཟིན་ཅིང༌།

བྲག་རི་ཐོག་གིས་མ་བཤིག་པར། །ཡང་ཡང་མཇལ་བའི་སྨོན་ལམ་འཚལ། །རྒྱུན་དུ་འབབ་པའི་གཙང་ཆབ་དང་གཅིག །དེ་ལ་འཕྱོ་བའི་ཉ་མོ་དང་གཉིས། །གནས་སྐབས་ཀྱི་འབྲེལ་པ་ཡང་ཡུད་ཙམ། །ཉ་མོ་ཆུ་མཐའ་བསྐོར་དུ་འགྲོ། །གཙང་ཆབ་སྐུ་ཁམས་ཅི་བདེར་བཞུགས། གཙང་ཆབ་ཐན་པས་མ་བསྐམ་ཞིང༌། །ཉ་མོ་དོལ་གྱིས་མ་ཟིན་པར། །ཡང་ཡང་མཇལ་བའི་སྨོན་ལམ་འཚལ། །འདིར་བཞུགས་ཡོན་བདག་ཕོ་མོ་དང་གཅིག །ང་རྒྱལ་ཁམས་མི་ལ་རས་པ་གཉིས། །གནས་སྐབས་ཀྱི་འབྲེལ་བ་ཡང་ཡུད་ཙམ། །རྣལ་འབྱོར་ཁྱི་ཡིས་མ་ཕུག་ཅིང༌། ཡོན་བདག་གུམ་ཆད་མ་བྱུང་བར། །ཡང་ཡང་མཇལ་བའི་སྨོན་ལམ་འཚལ། །ཞེས་པའི་མགུར་སྨོན་ལམ་ཞལ་གདམས་དང་བཅས་པ་དེ་གསུངས། དེ་ནས་རྗེ་བཙུན་བཞུད་ཁར་ངན་རྫོང་ཕྱུག་པོ་ལ་ག་ལ་ལང་བཅུ་དྲུག་མ་འདི་གསུངས་སོ། །ངོ་སྲུང་ཐག་པ་མ་བཅད་ན། མི་སེམས་བཟུང་བས་ག་ལ་ལང༌། །ཞེན་མེད་ལྡོམ་བུ་མ་བྱས་ན། །བསྙེན་བཀུར་སྒྲུབ་པས་ག་ལ་ལང༌། །ཆོག་ཤེས་འཕྲལ་ཕྱིད་མ་བྱས་ན། །ཟས་ནོར་གསོག་པས་ག་ལ་ལང༌། བརྗོད་མེད་དོན་ཅིག་མ་རྟོགས་ན། །ཐ་སྙད་བརྗོད་པས་ག་ལ་ལང༌། །དཔེ་མེད་དོན་ཅིག་མ་རྟོགས་ན། །ཡིག་ནག་བྲིས་པས་ག་ལ་ལང༌། །རྐྱེན་ངན་གྲོགས་སུ་མ་ཤར་ན། །སྡུག་བསྔལ་སྤངས་པས་ག་ལ་ལང༌། །དུག་ལྔ་ལམ་དུ་མ་སློང་ན། །གཉེན་པོ་བརྟེན་པས་ག་ལ་ལང༌། །རྣམ་རྟོག་ཆོས་སྐུར་མ་ཤེས་ན། །དྲན་སྣང་བཀག་པས་ག་ལ་ལང༌། །ལས་བྱ་བསམ་རྒྱབ་ཏུ་མ་བསྐྱུར་ན། །དགོས་འདོད་སྒྲུབ་པས་ག་ལ་ལང༌། །བྱར་མེད་ཞེན་ཐག་མ་བཅད་ན། །སེམས་བྱ་བློ་སྒྲུབ་པས་ག་ལ་ལང༌། །ད་ལྟ་རྦད་ཆོད་མ་བྱས་ན། །ལས་འཕྲོ་བསྒུགས་པས་ག་ལ་ལང༌། །རང་ཉིད་དམ་ཆོས་མ་སྒྲུབ་ན། །གཞན་གྱིས་སྒྲུབ་པས་ག་ལ་ལང༌། །ད་ལྟ་བཙན་གྲོལ་མ་བྱས་ན། ཤུགས་གྲོལ་རེ་བས་ག་ལ་ལང༌། །ད་ལྟ་སེམས་རྩལ་མ་སྦྱངས་ན། །ཤུགས་འབྱུང་རེ་བས་ག་ལ་ལང༌། །ད་ལྟ་ཐོག་ཆོད་མ་བྱས་ན། །བྱང་སེམས་བྱས་པས་ག་ལ་ལང༌། །ད་ལྟ་བརྡར་ཤ་མ་ཆོད་ན། །ཕྱིས་ཆོད་དུ་རེ་བས་ག་ལ་ལང༌། །ཞེས་གསུངས་སོ། །ཡང་གསུངས་པ། །འདུ་བ་རྣམ་བཞི་འདྲེས་པ་ཡི། །ལུས་ལ་ན་ཚ་མེད་ན་བདེ། །གཏུམ་མོ་མེ་ལྟར་འབར་བ་ཡི། །འཁྱག་པའི་བསམ་པ་མེད་དེ་བདེ། །སེམས་ལ་འོད་གསལ་ཤར་བ་ཡིས། །སྐྱེ་མེད་ངོ་བོ་མཐོང་སྟེ་བདེ། །ཁམས་ཀྱི་ཟས་དང་མ་བྲལ་ཡང༌། །དད་པ་ཅན་གྱིས་བཏེགས་ཏེ་བདེ། །དཔོན་མེད་གཡོག་མེད་ངང་གིས་བདེ། །འདི་ཞེས་བྱ་བའི་ཧང་སྤྱོད་བདེ། །འདི་ལས་བདེ་བ་ལོག་ན་མེད། །ཅེས་བདེ་བ་དྲུག་གི་མགུར་གསུངས་སོ། །དེ་ཐམས་ཅད་སྦ་མགུར་སྐོར་གྱི་རོ།། །།དེ་ནས་རྗེ་བཙུན་ཆེན་པོ་དཔོན་སློབ་གཉིས་རྩིབས་རི་ལ་བྱོན་ཏེ།

སྒྲུབ་པ་མཛད་པའི་དུས་སུ་རྗེ་བཙུན་ཆེན་པོའི་ཐུགས་དགོངས་ལ། ངས་སྒྲུབ་པ་བྱས་པའི་གནས་མང་དུ་ཡོད་ཀྱང་འདིའི་རྟོགས་པ་ཙམ་ཡེ་མ་བྱུང་བས་འདི་ལ་བསྟོད་པ་ཅིག་བྱེད་དགོས་གསུངས་ནས། རྗེ་བླའི་ཞབས་ལ་ཕྱག་འཚལ་ལོ། །གནས་བྱིན་རླབས་ཅན་གྱི་རྩིབས་རི་ན། །སྔོན་དགྲ་བཅོམ་ལྔ་བརྒྱའི་བཞུགས་ས་ཡོད། །ད་ལྟ་མི་ལ་རས་པའི་སྒོམ་གཡས་ཡོད། །གནས་བྱིན་རླབས་ཅན་གྱི་རྩིབས་རི་ན། །གནས་ཆུ་ཐག་རིང་སྟེ་ལམ་ཐག་ཉེ། །ཤིང་ཕུང་དཀོན་ཡང་གདམས་ངག་མོད། །གནས་བྱིན་རླབས་ཅན་གྱི་རྩིབས་རི་ན། །འཚོ་བ་དཀོན་ཏེ་བསམ་གཏན་འཕེལ། །ཡི་དམ་འཁོར་ལོ་བདེ་མཆོག་བཞུགས། །དེ་མཆོག་གི་དངོས་གྲུབ་སྟེར་བའི་ལྷ། །གནས་བྱིན་རླབས་ཅན་གྱི་རྩིབས་རི་ན། །ཆོས་སྐྱོང་མ་མགོན་ལྕམ་དྲལ་བཞུགས། །དེ་བར་ཆད་སེལ་བའི་ཆོས་སྐྱོང་ཡིན། །དུས་ངན་གྱི་གནས་དགོན་ཆགས་སྡང་རྒྱུ། །ང་མི་ལ་སྒོམ་ཆེན་བསྒོམ་དུ་འགྲོ། །གནས་རྫོང་དྲུག་ལ་བསྒོམ་དུ་འགྲོ། །ཞེས་གསུངས་སོ།། །།དེ་ནས་བཅོ་ལྔ་པ་བྱིན་རླབས་ཆེ་བའི་ཡོན་ཏན་ནི། རྗེ་ལོ་ཙཱ་ཆེན་པོའི་ཐུགས་ཀྱི་སྲས། །སྒྲུབ་པ་མཐར་ཕྱིན་དངོས་གྲུབ་བརྙེས། །སྐལ་ལྡན་གདུང་བ་སེལ་མཛད་པ། །རྗེ་རས་པའི་སྐུ་ལ་ཕྱག་འཚལ་ལོ། །རྗེ་བཙུན་ཆེན་པོ་དེ་ཉིད་དབྱར་རྒྱལ་གྱི་རྩིབས་རིའི་ལྷོ་ཕྱོགས་སུ་བསྒོམ་ཞིང་བཞུགས། དེ་ནས་ཁུ་བྱུག་དབེན་པ་དང༌། སྐྱིད་པ་ཉི་མ་རྫོང་ལ་འབྱོན་དགོངས་ནས་སྟོན་བཙས་མའི་དུས་སུ་ལྡོམ་བུ་ལ་བྱོན་ཏེ། གྲོང་པོ་ཐང་གི་གནས་དེར་གཟིམས་ནས་བཞུགས་པའི་རྨི་ལམ་དུ་བུད་མེད་སྔོ་སངས་ལ་སྨ་ར་སེ་ཁྱུག་གེ་བ་ཡོད་པ་གཅིག་གིས་ཁྱེའུ་ལོ་ཉི་ཤུ་ལོན་པ་ཅིག་ཁྲིད་དེ་བྱུང་ནས། རྣལ་འབྱོར་པ་ཁྱོད་ལ་སྙིང་ཚལ་པ་བརྒྱད་ཡོད་པ་ཅིག་འདིའི་དབང་བ་ཡིན་པས་འདི་ལ་བྱིན་ཅིག་ཟེར་ནས་མི་སྣང་བར་གྱུར་ཏོ། །དེར་རྗེ་བཙུན་མནལ་སད་པ་དང༌། ཐུགས་དགོངས་ལ་བུད་མེད་དེ་ཌཱ་ཀི་མར་འདུག

།སྤྱིར་ང་ལ་ལས་ཅན་གྱི་སློབ་མ་མཐར་ཕྱིན་པ་བརྒྱད་འོང་བའི་ལྟས་ཡིན་པ་ལ། ཁྱད་པར་དུ་དེ་རིང་གི་ཉི་མ་ལ་ལས་སད་པའི་གང་ཟག་དབང་པོ་ཡང་རབ་གཅིག་དང་འཕྲད་དེ་འོང༌། དེ་ལ་ངེས་པར་ཕན་བཏགས་དགོས་སྙམ་པ་ཅིག་བྱུང་བས་ལམ་བོང་ཤོད་ངོས་ནས་མར་བྱོན་ཏེ། ཆུ་མིག་དངུལ་འབུམ་གྱི་རྩར་ཕྱིན་ནས་གཟིམས་ནས་བཞུགས་ཙ། ཁྱེའུ་ཆུང་ལོ་ཉི་ཤུ་ལོན་པ་རྟ་འོལ་བ་ཞོན་པ་ཅིག་བྱུང་ནས། རྣལ་འབྱོར་པ་ཁྱོད་དེར་ཉལ་ནས་ཅི་བྱེད་ཟེར། དེར་རྗེ་བཙུན་གྱིས་ཡོན་བདག་ཁྱེད་གང་དུ་འགྲོ་གསུངས་པས། ཁོ་ན་རེ། ཆུ་ཕར་ཁར་བརྒལ་ནས་དིང་རི་ཁོག་སྣ་རུ་འགྲོ་ཟེར། འོ་ན་རྣལ་འབྱོར་པ་རྒད་པོ་ཆུ་ལ་མ་ཐར་པ་ཡིན། ཡོན་བདག་གིས་རྟ་རྒྱབ་ཏུ་བསྐྱོན་དགོས་གསུངས་པ། ཁོ་ན་རེ། ང་ཤར་ཕྱོགས་སུ་ལྟད་མོ་བསྙགས་རེང་པར་ཡོད། ཁྱེད་ཀྱིས་ཞོན་པས་ང་ཡི་རྟ་ལ་གནོད་ཟེར་ནས། རྗེ་བཙུན་བསྒུགས་སུ་མ་ཉན་པས་སྔོན་ལ་སོང་བས། རྗེ་བཙུན་གྱིས་མོས་གུས་བླ་མའི་རྣལ་འབྱོར་གྱི་ངང་ལ་རླུང་བཟུང་ནས་བྱོན་པས། ཆུ་ཡི་ཐོག་ནས་ཕར་ལ་ཡལ་ལེ་གཤེགས་སྐད། ཕྱི་མིག་ཅིག་གཟིགས་པས་ཁོ་སྔོན་ལ་སོང་བ་དེ་གཟོད་ཆུ་ཡིས་དཀྱིལ་ན་རྦ་སྐྱ་ཕ་ལ་ལ་འོང་ཞིང་སྣང༌། ཡོན་བདག་གིས་བལྟས་པས་རྗེས་བཙུན་ཆུ་ལ་མི་བྱིང་བར་གཤེགས་པ་མཐོང་ཡང་ད་རུང་ཡིད་མ་ཆེས་ནས། ང་མིག་འཁྲུལ་པ་ཡིན་ནམ་ཁོང་སྙིང་ཐག་པ་ནས་ཆུ་ལ་མི་བྱིང་བས་ཡིན་ནམ་སྙམ་ནས་ཆུ་ཁར་ཕྱིན་པ་དང༌། བླ་མར་དེར་བཞུགས་དང་བྱས་ནས་དྲུང་དུ་ཕྱིན་ཏེ་ཞབས་ལ་བལྟས་པས། ཞབས་ཀྱི་མཐེའུ་ཆུང་ཡང་ཆུང་ལ་མ་རེག་པར་འདུག་སྐད། དེར་ཁོ་དད་པ་དུང་ངེ་བ་ཅིག་སྐྱེས་ཏེ། བླ་མ་གྲུབ་ཐོབ་འདུག་པ་ངོ་མ་ཤེས་ནས། ད་ཅི་རྟ་ལ་མ་བསྐྱོན་པ་བཟོད་པར་བཞེས་འཚལ་ཟེར་ནས། ད་གཟོད་རྗེ་བཙུན་ལ་ཁོས་ཕྱག་མང་པོ་འཚལ། ཞབས་སྤྱི་བོར་བླངས། མོས་གུས་སྐྱེས་ནས་བླ་མ་ལ་ཞུས་པས། བླ་མ་ལགས། ཁྱེད་ཀྱི་ཡུལ་ཕྱོགས་ནི་གང་ལགས། སློབ་གཉེར་ནི་གང་བགྱིས། བླ་མ་ནི་ཇི་སྐད་བྱ་བ་ལགས།

དགོན་པ་ནི་གང་སུ་བདོག །ཐུགས་ཉམས་ནི་ཇི་ལྟ་བུས་བཞེས། ད་ནང་གང་ནས་བྱོན། དོ་ནུབ་གང་དུ་འབྱོན་ཟེར་བས་རྒྱུ་མཚན་ཞིབ་ཏུ་དྲིས་པས། རྗེ་བཙུན་གྱིས་ཁོ་ཡི་ལོ་རྒྱུས་ཞིབ་ཏུ་དྲིས་པ་ལ་རྗེ་བཙུན་གྱིས་ཁོ་ཡི་ལོ་རྒྱུས་ཀྱི་ལན་དུ་མགུར་འདི་གསུངས་སོ། །འོ་ན་ཁྱེའུ་ཆུང་བཞིན་ལེགས་པོ། །བུ་རྟོག་འདོད་ཅན་དེ་ཚུར་ཉོན་དང༌། །མི་ང་ངོ་ཁྱོད་ཀྱིས་ཤེས་མ་ཤེས། །མི་ང་ངོ་ཁྱོད་ཀྱིས་མ་ཤེས་ན། །མི་ང་རང་མི་ལ་རས་པ་ཡིན། །ལྟེ་བ་གུང་ཐང་སྨད་ལ་བཅད། །སློབ་གཉེར་དབུས་གཙང་སྟོད་དུ་བགྱིས། །རྒ་མི་དང་དགྱེས་སྟོན་དབུ་མཛད་པའི། །རོང་སྟོན་ལྷ་དགའ་ཡན་ཆད་དུ། །དྲིན་ཆེན་བླ་མ་བཅུ་ཙམ་བཞུགས། །ཁོང་ལྟ་སྒོམ་གྱི་ཕྱོགས་ལ་མཁྱེན་པ་མཐོ། །ཆོས་ནི་རྒྱུད་སེམས་སྔགས་འགྱུར་ཉན། །ཁྱད་པར་ལྷ་རྗེ་གནུབས་ཆུང་ལ། །དྲག་སྔགས་གཟའ་གདོང་དམར་ནག་ཞུས། །ཁོང་བསྙེན་སྒྲུབ་ཕྱག་ལེན་མཁས་ལགས་ཀྱང༌། །མི་ཁོ་བོའི་སྤྲོས་པ་ཅུང་མ་ཆོད། །རྗེ་ནཱ་རོ་མེ་ཏྲིས་བྱིན་རླབས་པའི། །སེམས་སྐུ་གསུམ་མ་དང་ངོ་སྤྲོད་ཅིང༌། །ལུས་རྟེན་འབྲེལ་གནད་དུ་བསྣུན་པ་ཅིག །ལྷོ་ཆུས་ཁྱེར་ཁ་ན་བཞུགས་སོ་སྐད། །རྗེ་ལོ་ཙཱའི་སྙན་པ་རྒྱང་ནས་ཁུམ། །མཚན་ཐོས་པ་ཙམ་གྱི་བ་སྤུ་གཡོས། །ལམ་དཀའ་བ་སྤྱད་དེ་སྤྱན་སྔར་ཕྱིན། །ཞལ་མཐོང་བ་ཙམ་གྱིས་སྣང་བ་འགྱུར། །ཁོང་ཚེ་རབས་ཀྱི་བླ་མ་ཡིན་པར་ངེས། །རྗེ་འགྲན་གྱི་དོ་མེད་ལྷོ་བྲག་པ། །ཕ་བཀའ་དྲིན་ཅན་གྱི་བླ་མ་ལ། ནོར་ཟང་ཟིང་བསྙེན་བཀུར་བདག་ལ་མེད། །ལུས་ངག་གི་ཞབས་ཏོག་རྡུལ་དུ་བརླག །རྒྱུད་ཟབ་མོ་སྟོན་པའི་ཀྱཻ་རྡོར་ཉན། །ཁྱད་པར་ནཱ་རོའི་ཆོས་དྲུག་ཞུས། །བྱིན་རླབས་ཅན་གྱི་བདེ་མཆོག་ལ། །སྨིན་ལམ་དབང་བཞི་རྫོགས་པར་ཐོབ། །ཆོས་ཕྱག་རྒྱ་ཆེན་པོ་ལ་ངོ་སྤྲོད་བྱས། །དོན་གཉུག་མ་སེམས་ཀྱི་ངོ་བོར་མཐོང༌། །གཞི་ཆོས་ཉིད་སྐྱེ་བ་མེད་པར་རྟོགས། །སྤྱིར་སྙན་བརྒྱུད་ཆུ་བོ་རྣམ་བཞི་ལ། །གདམས་ངག་ཟབ་མོ་སྤུ་ཐུས་བྱས། །གནས་ཟབ་དགུ་བཅུད་ཀྱི་དོན་སྙིང་ཕྱུང༌། །སྒོམ་ནི་རྩ་རླུང་ཐིག་ལེ་བསྒོམས། །རླུང་སེམས་གཉིས་ལ་རང་དབང་ཐོབ། །ནད་འདུ་བ་རྣམ་བཞི་གཅིག་ཏུ་འདྲེས། །ཕྱི་འབྱུང་བ་ཆུ་ལ་ཉམ་ང་མེད། །མི་ཁྱེད་ལ་ཉམས་ཚད་བྱས་པ་ཙམ། །སྒོམ་པ་རྒྱལ་གྱི་རྩིབས་རི་ཡིན། །གདུགས་ད་ནང་གུང་ཐང་སྟོད་ནས་ཡོང༌། །དོ་ནུབ་གར་འགྲོ་ངེས་པ་མེད། །ང་རྣལ་འབྱོར་གྱི་བྱུང་ཚུལ་དེ་ལྟར་ལགས། །བུ་ཁྱེའུ་སྐྱིད་དོ་ཅི་བདེར་གཤེགས། །ཞེས་གསུངས་པས།

ཁོ་ལྷག་པར་དད་པ་སྐྱེས་ནས་ཕྱག་དང་བསྐོར་བ་མང་དུ་བྱས། ཞབས་སྤྱི་བོར་བླངས་ནས་རྟ་ཡི་མཐུར་མདའ་རྗེ་བཙུན་གྱི་ཕྱག་ཏུ་ཕུལ་ནས། ང་ཡི་རྟ་འདི་ཡང་ཁྱེད་ལ་འབུལ། བཀའ་དྲིན་ཆོས་ཤིག་ཀྱང་ཞུ་ཟེར་ནས་ཞུ་དོན་གླུ་རུ་བླངས་པ། ཡང་སྔར་མ་མཐོང་བའི་གྲུབ་ཐོབ་ཅིག །མི་ལས་འདས་པའི་སྐྱེས་བུ་ཞིག །ཞལ་མཇལ་བར་དཀའ་བའི་གྲུབ་ཐོབ་ཅིག །གསུངས་ཐོས་པར་དཀའ་བ་སངས་རྒྱས་ཤིག །མཚན་ཡང་དེའུ་ཐོས་དེའུ་མ་ཐོས། །ཞལ་ཡང་དེའུ་མཇལ་དེའུ་མ་མཇལ། །ཕྱག་ཀྱང་དེའུ་འཚལ་དེའུ་མ་འཚལ། ལམ་ཡང་དེའུ་བཟུང་དེའུ་མ་བཟུང༌། །བསྙུན་ཡང་དེའུ་དྲིས་དེའུ་མ་དྲེས། །ལར་དྲིའོ་འགྱོད་ཀྱང་རེ་འགྱོད་ན། །རྗེ་ཐུགས་ཀྱིས་ཁྲེལ་ཏེ་བཟོད་པར་གསོལ། །རྟ་འོལ་བ་རླུང་གི་གཤོག་པ་ཅན། །མགུལ་དོན་གཡེར་ཁའི་གཟེང་བསྟོད་ནས། །ཆོ་རིས་ཅན་གྱི་གཡང་ཤུན་དང༌། །དྲོ་ལ་འབོལ་བའི་རྩིད་སྟན་གཏད། །བཙུན་པོ་བེ་གར་སྒ་བཀྲ་གཏད། །མདོ་མ་ལྕག་ཀྱི་ཆབ་མས་མནན། །གོང་སྨེད་བྲེང་དམར་ཕོ་ལོང་མདུད། །གྲོད་ཚེམ་འཕྲུལ་གྱི་སྲབ་མགོ་ལ། །སྟག་རས་འཛུམ་གྱིས་སྨིན་ཁྱུག་བཏང༌། །ར་གན་འཛེར་གྱི་འབུར་མགོ་བཏབ། །འབུ་ཆེན་སྐར་ཆེན་ཤར་བ་འདྲ། །སྲབ་སྐྱོང་བློན་པོ་ཁ་བསྒྱུར་ཏེ། །སྦ་ལྕག་དཀར་པོས་བཀའ་ནན་ཕབ། །ངེད་བཙད་པོའི་ཕ་ཤིག་བྱེད་ཙ་ན། །རྟ་གྱི་ལིང་མགྱོགས་དར་བཙུགས་པའི་དུས། །དཀྱུས་དར་ཐག་ཆོད་པའི་རྟ་ཕོ་ཡིན། །བདས་ན་དགུང་གི་བྱ་ཡང་སླེབ། །བྲོས་ན་འཆི་བདག་བདུད་ལས་ཐར། །ངེད་འཇིག་རྟེན་པ་ཡི་ཆེ་རྟགས་ཡིན། །དེ་རིང་རྗེ་བཙུན་ཁྱེད་ལ་འབུལ། །བདག་གྲི་བོ་དམྱལ་བར་མི་གཏོང་འཚལ། །དེ་སྐད་ཞུས་ནས་རྟ་ཕུལ་བས་རྗེ་བཙུན་གྱི་རྟ་མ་བཞེས་ཏེ། ཁྱོད་ཀྱི་རྟ་ངས་མི་འདོད། དེ་བས་ལྷག་པའི་རྟ་འདི་འདྲ་ཡོད། དེ་བས་ཁྱེད་རང་ང་ཡི་གླུ་འདི་ལ་ཉོན་གསུངས་ནས་མགུར་འདི་གསུངས་སོ། །བུ་ཡོན་བདག་ཕྱུག་པོ་ཚུར་ཉོན་དང༌། །ངས་རྣམ་ཤེས་རླུང་གི་རྟ་ཕོ་ལ། །མཉམ་བཞག་དར་གྱི་གཟེར་བསྟོད་ནས། །རྗེས་ཐོབ་སྒྱུ་མའི་གཡང་ཤུན་དང༌། །རང་རིག་གསལ་བའི་སྒ་གཏད་ནས། །གཟེར་དམིགས་པ་གསུམ་གྱི་གློ་ཡིས་མནན། །སྒོམ་གསུམ་མན་ངག་གོང་སྨེད་བྱས། །སྲོག་རྩོལ་རླུང་གི་སྲབ་མགོ་ལ། །དུས་སྣ་རྩེ་གསུམ་གྱི་སྨིན་ཁྱུག་བཏང༌། །གནད་ཞི་རྦ་རླབས་འབུར་མགོ་བཏབ། །འཁྲུལ་འཁོར་ལས་ཀྱི་ཁ་བསྒྱུར་ཏེ། །ཉམས་ཆུ་བོའི་རྒྱུན་གྱི་ལྕག་གིས་བྲབ།

རྩ་དབུ་མའི་ཐང་ལ་དཀྱུས་ཐག་བཅད། །བྲོས་ན་འཁོར་བའི་འདམ་ལས་ཐར། །བསྙགས་ན་བྱང་ཆུབ་སྐམ་སར་སྙེགས། །དེ་རྣལ་འབྱོར་ང་ཡི་རྟ་ཕོ་ཡིན། །བུ་ཁྱོད་ཀྱི་འོལ་བ་ངས་མི་འདོད། །ཁྱེའུ་ཆུང་སྐྱིད་དོ་ཅི་བདེར་གཤེགས། །ཞེས་གསུངས་ནས་རྟ་མ་བཞེས་ནས། ཡང་ཁོ་ཡིས་བསམ་པ་ལ་རྟ་མི་བཞེད་ན་ཡང་ཞབས་རྗེན་པར་སྣང་བས། ལྷམ་ཨེ་མི་བཞེས་བསམ་ནས་རྗེ་བཙུན་རྟ་མི་བཞེད་ན། ཡང་ལྷམ་འདི་བཞེས་པར་ཞུ་ཞེས་ལྷམ་ཕུད་ནས་ཞུ་བ་ཕུལ་བ། འོ་ན་སྐྱེས་མཆོག་རིན་པོ་ཆེ། །ཡུལ་ལ་ཞེན་པ་མ་མཆིས་པས། །རྒྱལ་ཁམས་ཕྱོགས་མེད་འགྲིམས་པ་ལ། །མཚོན་ཁ་ན་ཐོགས་པའི་ཞེ་སྡང་ཅན། དུད་འགྲོ་ཁྱི་ཡིས་ཞབས་ལ་སྡང༌། །གཅོང་རོང་ཚེར་མ་ཞབས་ལ་གཟན། །ཞབས་རྗེན་པར་བཞུགས་པ་འོ་རེ་བརྒྱལ། །རྐྱང་ལྷམ་སྔོན་མོའི་ཉེལ་ཕྲན་ཅན། །རིན་ཐང་ཅན་གྱི་སག་ལྷམ་ལ། །སྤྱན་སྔར་མཛེས་པའི་སྐུད་རིས་བཏང༌། །ར་གན་འབུར་གྱི་འཛེར་མགོ་བཏབ། རྒྱུ་གུང་ཐང་སྟོད་ཀྱི་ཁ་ཤ་དང༌། །ཁུ་མི་འབྲོང་གི་སྨད་ཀོ་གཉིས། །བཟོ་བོ་མཁས་པའི་མཚམས་སྦྱར་ནས། །འབུར་སྤན་ཐག་ཅན་གྱི་ལྷམ་སྒྲོག་ལ། །སེང་ཐོད་ཆུ་རིས་འཕར་མ་ནོན། །དེ་ཁྱེའུ་ཆུང་ང་ཡི་རྐང་ལྷམ་ཡིན། །ཕ་རྗེ་བཙུན་ཞབས་ལ་འདི་འབུལ་གྱིས། །བདག་ལ་ཐུགས་རྗེས་གཟིགས་སུ་གསོལ། །ཞེས་ཞུས་པས་ཀྱང་ལྷམ་མ་བཞེད་དེ། རྗེ་བཙུན་གྱིས། བུ་ཁྱོད་ཀྱི་ལྷམ་ངས་མི་འདོད། དེ་བས་ལྷག་པའི་ལྷམ་འདི་ལྟ་བུ་ང་རང་ལ་ཡོད་གསུངས་ནས་མགུར་བཞེངས་པ། བུ་ཁྱེའུ་ཆུང་ཉོན་དང་ལྕེ་བདེ་པོ། །སྤྱིར་ཁམས་གསུམ་འཁོར་བའི་ཕ་ཡུལ་ན། །མ་རིག་མུན་པའི་སྨག་རུམ་འཐིབས། །འདོད་ཆགས་ནེལ་ཐང་འདམ་རྫབ་ཆེ། །ཕྲག་དོག་གྲམ་རོང་ཚེར་མས་རྩུབ། །ཞེ་སྡང་ཁྱི་རྒན་ཟུག་ཅིང་ཟ། །ང་རྒྱལ་བྲག་རི་གཟར་ལ་མཐོ། །ད་ཆུ་བོ་བཞི་ལས་ཕྱིར་བརྒལ་ནས། །བདེ་ཆེན་ཐར་ལ་འབྲོས་ཀྱང་འཚལ། །རྒྱུ་མི་རྟག་སྒྱུ་མའི་ཁ་ཤ་དང༌། །འཁོར་བ་གློ་ལོག་ཀོ་བ་གཉིས། རྒྱུ་འབྲས་ཡིད་ཆེས་མཚམས་སྦྱར་ནས། །འདོད་ཡོན་སྣ་ཚོགས་སྔོན་བྲན་བཏང༌། །རང་སྣང་ཞན་མེད་ཟ་འོག་ལ། །སྒྲུབ་པ་ཉམས་ལེན་རག་འབུར་བཏབ། །ཟབ་གནད་ཀྱི་ཆབ་མས་བཅིང༌། །དེ་རྣལ་འབྱོར་ང་ཡི་རྐང་ལྷམ་ཡིན། །བུ་ཁྱོད་ཀྱི་འབུར་མ་ངས་མི་འདོད། །བུ་ཁྱེའུ་ཆུང་སྐྱིད་དོ་རང་འགྲོས་སྙོགས། །ཞེས་གསུངས་པ།

ཁོ་ཡི་བསམ་པ་ལ། ལྷམ་མི་བཞེས་པའང་ན་བཟའ་རས་རྐྱང་གཅིག་ལས་མི་སྣང་བས། མ་གོས་ཀྱི་ཀེ་ཙེ་དམར་ལྗང་འདི་འབུལ་བས་ཅིས་ཀྱང་བཞེས་པར་ཞུ་ཞེས་ཞུ་དོན་གླུ་རུ་ཕུལ་བ། རྗེ་གྲུབ་ཐོབ་རྣལ་འབྱོར་རིན་པོ་ཆེ། །གནས་ལ་ངེས་པ་མ་མཆིས་པས། །གཟའ་གཏད་མེད་པར་དེས། །རེས་འགའ་རི་བོའི་རྩེ་ལ་གཟིམས། །རེས་འགའ་གྲོང་ཁྱེར་སྲང་མདོར་གཟིམས། །རས་རྐྱང་ན་བཟའ་མེད་དང་འདྲ། །ཕ་རྗེ་བཙུན་འོ་བརྒྱལ་བསིལ་ཏེ་མཆིས། །བདག་ཁྱེའུ་ཆུང་ལུས་ལ་གོན་པ་འདི། །རྒྱུ་སྲིན་ཆུ་མེ་ཏི་དམར་ལྗང་ལ། བཟོ་བོ་མཁས་ཀྱིས་དྲས་སུ་སྡེབས། །ནང་སྲིན་དཀར་རྡེལ་སྣའི་ནང་ཚང་ཅན། །ཐང་དཀར་ཟ་འོག་གཟེར་དྲས་ལ། །གོང་སྐོར་ཕོ་ལོང་ལེགས་པར་མཛེས། །གུ་ལང་དར་གྱི་དཔུང་ཁེབ་ཅན། །རྨ་ཆུ་སྲི་ཡིས་ཆ་ག་བཏང༌། འདི་གྱོན་ན་ཡང་ལ་དཔའ་བརྗིད་ཆེ། །སྐྱིད་སེར་རླུང་ལ་ཉམ་ང་མེད། །སྤྱིར་ཞང་བློན་དྲ་མའི་ན་བཟའ་ཡིན། །ཕ་རྗེ་བཙུན་སྐུ་ལ་འདི་གསོལ་བས། །བུ་བདག་ལ་བཀའ་དྲིན་གནང་བར་ཞུ། །ཞེས་ཞུས་པས་བེར་མ་བཞེས་ཏེ། ཁྱེད་ཀྱི་དེ་བས་ལྷག་པའི་བེར་འདི་ལྟ་བུ་ང་རང་ལ་ཡོད་གསུངས་ནས་མགུར་བཞེངས་པས། འོ་ན་ཁྱེའུ་དད་པ་ཅན། །སྤྱིར་རིགས་དྲུག་འཁོར་བའི་གྲོང་ཁྱེར་ན། །ལས་ངན་རླུང་གི་བདས་བདས་ནས། །རང་དབང་མེད་པར་རྣམ་ཤེས་འཁོར། །སྐྱེ་འཆི་བར་དོའི་ཐང་ལ་འཁྱམས། །རྨི་ལམ་བར་དོའི་རི་རྩེར་ཕྱིན། །སྲིད་པ་བར་དོའི་སྲང་མདོར་ཉལ། །ད་གཉུག་མའི་གཏན་ཡུལ་བསྙགས་ཀྱང་འཚལ། །རྒྱུ་རྣམ་དག་དཀར་པོའི་སྲིན་ཆུ་ལ། དམ་ཚིག་སྡོམ་པའི་དར་གྱིས་གཡོགས། །དྲ་དང་སེ་བཞིན་བཟོ་བོས་དྲུབ། །དབྱིབས་རྣལ་འབྱོར་གསུམ་གྱི་ཐང་ཀ་ལ། །གནད་བ་གསུམ་གྱི་འཕར་ནོན་བཏང༌། །འདའ་ཀ་འོད་གསལ་དཔུང་ཀ་ཅན། །དག་པ་སྒྱུ་ལུས་གོང་བ་བཏགས། །བར་དོ་ངོས་སྤྱོད་ཆ་ག་བཏང༌། །དེ་རྣལ་འབྱོར་ང་ཡི་ཀེ་ཙེ་ཡིན། །བུ་ཁྱོད་ཀྱི་དམར་ལྗང་ངས་མི་འདོད། །བུ་ཡོན་བདག་སྐྱིད་དོ་ཅི་བདེར་གཤེགས། །ཞེས་གསུངས་ནས་བེར་མ་བཞེས།

ཡང་ཁོས་ཤེར་གྱི་སྟེང་གཡོགས་རེའུ་ཕྲུག་འདི་བཞེས་པས་ཞུ་ཟེར་ནས་ཞུ་དོན་གླུ་རུ་བླངས་པ། འོ་ན་སྐྱེས་མཆོག་རིན་པོ་ཆེ། །དབྱར་ཟླ་གསུམ་དྲོད་ཀྱི་རྒྱལ་མོ་འཆར། །བྱ་ཁུ་བྱུག་གསུང་སྙན་སྒྲོགས་པའི་དུས། །སྐུ་གཅེར་བུར་བཞུགས་ཀྱང་ཅུང་མི་བསིལ། །དགུན་ཟླ་གསུམ་ས་གཞི་དྲོད་དང་བྲལ། །རས་རྐྱང་ན་བཟའ་དར་བས་སྲབ། །ལོར་སར་ལྷག་པ་མདའ་བས་ཚ། །རྗེ་བཙུན་འོ་བརྒྱལ་བསིལ་ཏེ་མཆི། །དམར་ལྗང་ཀེ་ཙེའི་སྟོད་གཡོགས་འདི། །རྒྱུ་ཆོ་རིས་ཅན་གྱི་རས་དཀར་ལ། །མོན་དར་སྨུག་པོའི་ཆ་ག་བཏང༌། །ཐོང་ཁ་ཟ་འོག་གཟོང་དྲས་ལ། །དར་ཚོན་ལྔ་ཡི་སྲུབ་མས་བཏུམ། །གོར་སྐོར་ཕོ་ལོང་སེན་ཐབས་རིས། །འདི་ཁྱེའུ་ཆུང་ང་ཡི་ཆས་གོས་ཡིན། །རྗེ་ཁྱེད་ཀྱི་ན་བཟར་འབུལ་ལགས་ཀྱིས། །མི་བདག་ལ་ཐུགས་རྗེས་བཟུང་དུ་གསོལ། །ཞེས་ཞུས་པས། རྗེ་བཙུན་གྱིས་མ་བཞེས་ཏེ། བུ་ཁྱོད་ཀྱི་དེ་བས་ལྷག་པའི་གོས་ང་རང་ལ་ཡོད། དེ་བས་ཁྱེད་རང་ང་ཡི་གླུ་འདི་ལ་ཉོན་གསུངས་ནས། ཁྱོད་ཕ་དྲིན་ཅན་དེ་ཚུར་ཉོན་དང༌། །ང་མ་རིག་འཁྲུལ་པས་ཁྲིད་ཁྲིད་ནས། །མ་མཐོང་འཇིགས་པའི་གཡང་སར་ཕྱིན། །ཉོན་མོངས་རླུང་དམར་ཚ་གྲང་ཆེ། །ལས་ངན་རྣམ་སྨིན་ཆར་བཞིན་འབབ། །དེ་ཐར་པའི་གྲོང་དུ་འབྲོས་ཀྱང་འཚལ། །སྒྱུ་མ་ཨ་ཤད་གཏུམ་མོའི་རས་དཀར་ལ། །རྩ་འཁོར་ལོ་བཞི་ཡི་ཐང་ཀ་ཅན། །རླུང་སེམས་ཁ་སྦྱོར་ཆ་ག་བཏང༌། །ཐིག་ལེ་འབར་འཇག་ཟ་འོག་ལ། །བདེ་སྟོང་ཟུང་འཇུག་སྲུབ་མས་བདེ། །ལྷན་ཅིག་སྐྱེས་པ་གཏུམ་མོ་ཡི། །གཏུམ་མོའི་གོས་ལ་དབྱར་དགུན་མེད། །ཕྱི་ལྟར་བལ་པོ་རས་གོས་མཛེས། །རས་གོས་རྐྱང་གཅིག་ཡང་ལ་བདེ། །ཁྱེད་ཀྱི་ཆས་གོས་ངས་མི་འདོད། །དེ་བས་ཡོན་བདག་ཁྱིམ་དུ་བཞུད། །ཞེས་གསུངས་ནས་མ་བཞེས་པས། ཁྱེའུ་ཆུང་གིས་ཡང་ཞུ་དོན་ཕུལ་བ། རྗེ་བཙུན་ལགས། ཁྱེད་ཀྱི་ན་བཟའ་མ་བཞེས་ནའང་ཁར་སང་སྔ་མོ་ནས་ཡུན་རིང་ནས་སྒྲུབ་པ་མཛད་གདའ་བས། སྐུ་ཁམས་ཞན་ནས་ཡོད་དེ་མཆི་བས།

བདག་གི་བྱང་ཐོད་འདི་འབུལ་བས་སྐྲུབས་ཅིག་ལ་བསྒྱུར་ལ་སྐུ་ཁམས་གསོ་བར་ཞུ་ཞེས་ཞུ་དོན་གླུ་རུ་ཕུལ་བ། འོ་ན་སྐྱེས་མཆོག་རྣལ་འབྱོར་པ། །ཁྱེད་འཁོར་བའི་ཆོས་ལ་སྐྱོ་བ་སྐྱེས། །ལམ་སྐྱེ་འཆི་གཉིས་ལས་སྒྲོལ་བ་དེ། །རྩེ་གཅིག་སངས་རྒྱས་མཛད་དགོངས་ཏེ། །དཀའ་བ་ཉམས་སུ་ལེན་ལེན་ནས། །འོ་བརྒྱལ་བསིལ་མ་སྐྱེས་ཏེ་མཆི། །བདག་གི་མགོ་ལ་གྱོན་པ་འདི། །བྱང་ཐོད་རྒྱ་སྐར་ཟིལ་པ་ཅན། །ཡ་མཚན་ཅན་གྱི་ལྕགས་ཀར་ལ། །འཕྲུལ་མགར་མཁས་ཀྱི་བཟོ་རླབས་ཀྱིས། །འབུར་སེན་ཐབས་ཆུ་སྲིན་ཕྱ་མ་ནང་དང༌། །བྱ་རྒོད་ཐང་དཀར་ལྡེམ་འཕྲུ་བཙུགས། །ཆུ་སྲིན་སྲམ་གྱི་མགུལ་རྒྱན་ཅན། བཙུན་པོ་ཤེལ་ཕན་མགུལ་འཆིང་བྱས། །འདི་བཙོང་ན་ཆེ་རྒོད་གཡག་ཅིག་རེ། རྗེ་སྤྲུལ་སྐུ་ཁྱེད་ལ་འབུལ་ལགས་ཀྱི། །བཅུད་ཁྲ་བོ་སྐྲུབས་ལ་བསྒྱུར་མཛོད་ལ། །ཕ་རྗེ་བཙུན་སྐུ་ཁམས་གསོ་བར་ཞུ། །དབྱར་དགུན་ཆག་ཕྱིར་བདག་འབྲང་ཞུ། །ཞེས་གསོལ་བ་བཏབ་པས་རྗེ་བཙུན་གིས་མ་བཞེས་ཏེ། བུ་ཁྱོད་ཀྱི་བྱང་ཐོད་ངས་མི་འདོད། །དེ་བས་ལྷག་པའི་བྱ་ཐོད་འདི་ལྟ་བུ་ང་རང་ལ་ཡོད་གསུངས་ནས་མགུར་འདི་གསུངས་པ། བུ་ཁྱེའུ་ཆུང་ཉོན་དང་མིག་མ་འཕྲུལ། ངེད་ནཱ་རོ་པན་ཆེན་བུ་བརྒྱུད་འདི། །ལམ་རྟེན་འབྲེལ་གནས་ལ་མངའ་བརྙེས་ཤིང༌། །ཐབས་ཟབ་མོའི་སྒོམ་པ་མཐར་ཕྱིན་པས། །འབྱུང་བ་རླུང་ལ་ང་མི་འཇིགས། །བཅུད་ཁྲ་བོ་ཤ་ལ་རག་ལས་མེད། །གྲང་རླུང་ཇི་ལྟར་དགྱེས་དགྱེས་མཛོད། །མི་བདག་གི་སྤྱི་གཙུག་ཅོད་པན་ལ། །རྒྱན་ཉི་ཟླ་ལྟར་གསལ་མཛེས་པ་འདི། །རྗེ་ཡིད་བཞིན་ནོར་བུ་སྤྲུལ་པའི་སྐུ། །མཚན་ཡོངས་སུ་གྲགས་པའི་ལོ་ཙཱ་བ། །ཁོང་དུར་ཁྲོད་རྒྱན་གྱིས་མཛེས་བར་བཞུགས། ཁྱོད་གུས་པའི་མིག་གིས་ལྟ་ཤེས་ན། །དཔལ་རྡོ་རྗེ་འཆང་དང་ཞལ་ཡང་མཇལ། །ཐུགས་བརྩེ་བས་བུ་བཞིན་སྐྱོང་བར་ངེས། །དེ་སྦས་པ་ནང་གི་དབུ་རྒྱན་ཡིན། །ཕྱི་ལྟར་རྒྱ་གར་པཎ་ཞུ་མཛེས། དེས་ཡལ་འབོར་ང་ཡི་བྱང་ཐོད་ཡིན། །མི་ཁྱོད་ཀྱི་བྱང་ཐོད་ང་མི་འདོད། །བུ་ཁྱེའུ་ཆུང་སྐྱིད་དོ་འགྲོ་ས་སྙོགས། །ཞེས་གསུངས་པས།

ཡང་ཁོ་ཡི་བསམ་པ་ལ། རྗེ་བཙུན་འདི་བཀའ་དོགས་ཤིང་ཆོས་མི་གནང་བ་འདི་ང་བསྙེན་བཀུར་ཆུང་བ་ཡིན་ནམ་སྙམ་ནས། རྐེ་ལ་གཡུ་རྡོག་བཟང་པོ་ཅིག་ཡོད་པ་དེ་བཀྲོལ་ནས་ཞུ་དོན་གླུ་རུ་ཕུལ་བ། འོ་ན་སྐྱེས་མཆོག་ངོ་མཚར་ཅན། །ཁྱེད་ཞེན་མེད་ཉམས་སུ་ལེན་ནས། །ཅིར་སྣང་སྒྱུ་མར་གཟིགས་པའི་ཕྱིར། །ནོར་ཟང་ཟིང་འདོད་པ་མི་མངའ་ཡང༌། །ང་རང་དབང་མེད་པའི་དད་པ་སྐྱེས། ཕ་བསགས་པ་ཅན་གྱི་ཟས་ནོར་དེ། །བུ་གཏོང་ཕོད་ཅན་གྱི་མི་འབུལ་ན། །སང་ཕན་ཆད་མི་བློ་འདྲེ་ཡིས་བསྒྱུར། །ལྷ་མི་མངོན་དབྱིངས་ནས་ཐུགས་ཀྱིས་ཁྲེལ། །རྗེ་དེ་ཕྱིར་མི་བཞེད་མི་གསུང་འཚལ། །གཡུ་དྲུག་དཀར་མཚོ་རོག་འོད་པོ་ཆེ། །ཞུག་ཡས་ཀྱི་སྒྲོན་མེ་འོད་པོ་ཆེ། །གླ་འབྲོང་གཉེན་གྱི་མཆེད་ལ་བསྐྱས། །བ་དན་དམར་གྱི་གདན་ལ་བླངས། ལེ་བརྒན་དར་གྱིས་མགུལ་དུ་བཏགས། །འདི་བཙོང་ན་འཇིག་རྟེན་དབུལ་བ་བྲལ། །རྗེ་དམ་པའི་མགུལ་དུ་འབུལ་ལགས་ཀྱིས། །བཀའ་དྲིན་ལྷ་ཆོས་གནང་བར་ཞུ། །ཞེས་དེ་སྐད་ཞུས་ནས་གཡུ་ཕུལ་བས་རྗེ་བཙུན་གྱིས་མ་བཞེད་དོ། །ཁྱོད་ཀྱི་གཡུ་ངས་མི་འདོད། དེ་བས་ལྷག་པའི་ནོར་རིན་པོ་ཆེ་འདི་ལྟ་བུ་ང་རང་ལ་ཡོད་གསུངས་ནས་མགུར་གསུངས་པ། བུ་ཡོན་བདག་ཉོན་དང་ཕ་དྲིན་ཅན། །སྤྱིར་རྒྱལ་ཁམས་ཡངས་པའི་ས་ཕྱོགས་སུ། ཤུལ་ཐག་རིང་པོའི་རྣལ་འབྱོར་འཁྱམས། །གྲོང་ཁྱེར་འཐུག་པོའི་གསང་སྒོ་རུ། །འཚོ་བ་ཟ་ཚོལ་ཁམ་ཟས་སློང༌། །ཟས་ཞིམ་མངར་ཞེན་པ་ལོག་ནས་གདའ། །ཟང་ཟིང་ནོར་ལ་ཆོག་ཤེས་མེད། །ནོར་བསགས་ཤིང་ལུས་པོ་མཐོང་ཙམ་ན། །ཁྱོད་ཕྱུག་པོའི་ནོར་ལ་སྨོན་རྒྱུ་མེད། །ང་ཆོག་ཤེས་རྒྱལ་པོའི་དཀོར་མཛོད་ན། །སྙན་བརྒྱུད་ནོར་བུ་རིན་པོ་ཆེ། །ཉམས་སུ་མྱོང་བའི་ཕྲ་བཀོད་དེ། །དྲན་པ་བརྗེད་མེད་བྱི་དོར་བྱས། །ཐུན་བཞི་རྣལ་འབྱོར་མིག་ལ་བརྒྱུས། །རིག་པ་ཁྱེའུ་ཆུང་རྒྱན་དུ་ཆེ། །དེ་རྣལ་འབྱོར་ང་ཡི་རྐེ་གཡུ་ཡིན། །ཁྱེད་ཀྱི་རྐེ་གཡུ་ངས་མི་འདོད། །བུ་ཁྱེའུ་ཆུང་སྐྱིད་དོ་ལམ་དུ་བཞུད། །ཞེས་རྗེ་བཙུན་གྱིས་དེ་སྐད་གསུངས་པས།

ཡང་ཁོ་ཡི་བསམ་པ་ལ། རྗེ་བཙུན་སྤྲུལ་སྐུ་འདིས་ང་སྡིག་སྤྱོད་དུ་གཟིགས་ནས་ཐུགས་ལ་མི་འདོད་པ་ཡིན་སྙམ་ནས། སྐྱེས་བུ་དམ་པ་ཁྱེད་སྒྱུ་མའི་ནོར་ལ་མི་གཟིགས་ནའང་ད་རེས་འཁོར་གསུམ་འདི་ཁྱེད་ལ་འབུལ། ད་ཕྱིན་ཆད་མཚོན་ཆ་སྤངས་ནས་སྲོག་མི་གཅོད་པའི་སྡོམ་པ་ལེན། ཅིས་ཀྱང་བཀའ་དྲིན་གྱིས་བསྐྱབ་པར་ཞུ་ཞེས་མདོ་དྲུག་སྟག་ཆས་ཀྲོལ་ཏེ་ཕུལ་ནས་ཞུ་དོན་གླུ་རུ་ཕུལ་བ། འོ་ན་སྐྱེས་མཆོག་རིན་པོ་ཆེ། །ངས་སྔོན་ཆད་དགྲ་ལ་དགྲ་རུ་བཟུང༌། །དགྲ་གཉའ་རིང་ཡན་པར་གཏོང་མ་མྱོང༌། །ངས་སྔོན་ཆད་གཉེན་ལ་གཉེན་དུ་བཟུང༌། །གཉེན་བྱམས་པའི་གཉའ་རུ་གཅོག་མ་མྱོང༌། །གཡས་སྟག་དང་ཁྲོ་བོ་མེ་ལྕེ་རིས། །དེ་ཉག་ཕྲན་མདའ་ཡི་སྐུངས་ས་ཡིན། །ཡོན་གཟིག་ཤུབ་འཛུམ་ཕྲན་ཐིག་ལེ་ཅན། །མཆོག་དཀར་གཞུ་ཡི་སྐུངས་ས་ཡིན། །རལ་ཐག་མདོ་ལུང་སེན་ཐབས་རིས། །དེ་དགྲ་བླ་མཚོན་གྱི་སོ་པ་ཡིན། །ངས་མདོ་དྲུག་སྐེད་ལ་བཏགས་ཙམ་ན། །ཧོར་ཡན་ཐུབ་ཇག་པ་ཆས་པ་འདྲ། །སྡང་དགྲ་བོས་མཐོང་ན་གློ་སྙིང་འདར། །འབྲོང་རྩི་ཐོག་ཡན་པ་རྫ་མཁར་བསྙགས། །དེ་ཕྱིར་བསམ་ཞིང་འགྱོད་པ་སྐྱེས། །ངས་སྔ་བྱས་སྡིག་ལ་འགྱོད་པ་བགྱིད། ཕྱིན་ཆད་མི་བྱེད་སྡོམ་པ་ལེན། །དུས་ད་རེས་འཁོར་གསུམ་ཁྱེད་ལ་འབུལ། །ད་ཕྱིན་ཆད་དམ་བཅའ་ཡར་གྱིས་འབུལ། །རྗེ་གར་འབྱོན་ཆག་ཕྱིར་འབྲོང་བར་ཞུ། །ཞེས་དེ་སྐད་ཞུས་པ། ཡང་རྗེ་བཙུན་གྱིས་མ་བཞེས་ཏེ། བུ་ཁྱོད་ཀྱི་དམ་བཅའ་ཡང་ཐུབ་སྟེ་མི་འོང༌། འཁོར་གསུམ་ཡང་ངས་མི་འདོད། ཁྱོད་ཀྱི་བས་ལྷག་པའི་སྟག་ཆས་ང་རང་ལ་ཡོད་གསུངས་ནས་མགུར་བཞེངས་པ། བུ་གྱད་པ་དོན་མེད་ཚུར་ཉོན་དང༌། །ཡུལ་ལོག་པར་དཀའ་བའི་ས་མཁར་དུ། །དགྲ་དུག་ལྔའི་ཇག་པས་ཤར་སྒུག་བྱེད། །དུས་ད་རེས་ཕམ་རྒྱལ་མ་བགོས་ན། །ཕྱིས་ཐར་མེད་བཙོན་རར་ཚུད་ཉེན་ཡོད། །ང་རྣལ་འབྱོར་དགྲ་ལ་གཡུལ་ངོ་འགྱེད། །ཕྱི་སྣང་བ་ཁྲ་བོའི་སྟག་རས་ལ། །ནང་འཛིན་པ་རང་གྲོལ་གཟིག་ཤུབ་ཅན། །ཤེས་རབ་ཆེན་པོའི་རལ་གྲི་ལ། །ཟུང་འཇུག་ཡངས་པའི་རལ་ཐག་བཏགས། །དྲོད་རྟགས་ཡོན་ཏན་སེན་ཐབས་ཅན། །སྐྱེ་མེད་སྟོང་པའི་གཞུ་མོ་ལ། །བྱང་ཆུབ་སེམས་ཀྱི་ལྟོང་སྦྱར་ནས། །ཚད་མེད་བཞི་ཡི་མདའ་འཕངས་པས། །དགྲ་དུག་ལྔའི་གཡུལ་ངོ་ཟློག་སྟེ་མཆི།

དེ་སྦས་པ་ནང་གི་མདོ་དྲུག་ཡིན། །ལས་ཉོན་མོངས་དམག་ཚོགས་ཟློག་སྟེ་མཆི། །དེ་རྣལ་འབྱོར་ང་ཡི་དགྲ་འཐབ་ཡིན། །བུ་ཁྱོད་ཀྱི་སྟག་ཆས་ངས་མི་འདོད། །བུ་ཡོན་བདག་སྐྱིད་དོ་ཅི་བདེར་གཤེགས། །ཞེས་རྗེ་བཙུན་གྱིས་མགུར་དེ་སྐད་གསུངས་པས། ཡང་ཁོས་ཞུས་པས། རྗེ་བཙུན་དམ་པ་ལགས་ཁྱེད་ཀྱིས་འཁོར་གསུམ་མི་བཞེད་ན་ཡང༌། སྐུ་དྲིན་མི་ཞུ་བའི་ཐབས་མེད་པས། སྐ་རགས་འདི་དང་གྲི་སག་འདི་གཉིས་བཞེས་པར་ཞུ་ཞེས་ཞུ་དོན་གླུ་རུ་བླངས་པ། རྗེ་སྤྲུལ་སྐུ་གསོན་དང་རིན་པོ་ཆེ། །སྤྱིར་ཆོས་ཤེས་པ་མང་ལ་སྒྲུབ་པ་ཉུང༌། གྲུབ་རྟགས་ཐོན་པ་བརྒྱ་ལ་འགའ། །ཕ་སྤྲུལ་སྐུ་རས་པ་མ་ལགས་པའི། །བོད་རྣ་ལྟག་ཙམ་ན་མཐོང་མ་མྱོང༌། །ཆོས་མཁྱེན་ནོ་ཅོག་ལ་ངས་མི་ཞུ། །ཁྱེད་དཀའ་བ་སྤྱད་པའི་དམ་ཆོས་ལ། །ངས་ཅང་མེད་སྟོང་པས་ཞུ་མ་ཕོད། །བལ་ཡུལ་མཐིལ་གྱི་ཁྲུ་བཅུ་ལ། ཆོ་རིས་སྲིན་གྱི་ཀ་བ་ཅན། །རྣོན་པོའི་གྲི་ཆུང་བསེ་མགོ་ལ། །ལྕགས་ཤུབ་དངུལ་དཀར་དྲ་བ་ཅན། །མདོ་མང་ལྕགས་ཀྱི་ཉག་ཐག་དང༌། །མི་ང་ཡི་སྐེད་སྐབས་འགྱིང་ལ་མཛེས། །སྤྱིར་སྟག་ཤར་ཙམ་གྱི་རྒྱན་དུ་ཆེ། །བདག་མོས་པའི་ཞུ་རྟེན་འདི་བཞེས་ལ། །སྒོམ་ཉམས་ཚིག་གསུམ་ཅེས་ཀྱང་ཞུ། དེ་སྐད་ཞུ་དོན་གླུ་རུ་ཕུལ་སྐ་རགས་དང་གྲི་སག་ཕུལ་བས། རྗེ་བཙུན་གྱིས་ང་ཡི་སྒོམ་ཉམས་དང་ལྟ་སྤྱོད་ཁྱོད་ལ་ད་ལྟ་བསྟན་དུ་མི་ཉན། ཁྱེད་ཀྱི་ཞུ་རྟེན་ཡང་ཡང་ངས་མི་འདོད། གྲི་དང་སྐ་རགས་ང་རང་ལ་དེ་བས་ལྷག་པ་ཡོད་གསུངས་ནས་མགུར་བཞེངས་པ། བུ་སྟག་ཤར་དོན་མེད་ཚུར་ཉོན་དང༌། །གངས་དཀར་འགྲིམ་པའི་སེང་ལྕམ་ལ། །བཅུད་བདུད་རྩི་ལྟ་བུའི་འོ་མ་ཡོད། །དེ་རིན་ཆེན་གསེར་སྐྱོགས་མ་ལགས་པའི། །སྣོད་ངན་ཕལ་དུ་བླུགས་མི་གཏུབ། །སྣོད་ངན་ཕལ་དུ་བླུགས་གྱུར་ན། །སྣོད་ཀྱང་འཆག་ལ་བཅུད་ཀྱང་འབོ། །དེ་བཞིན་གསང་སྔགས་ཟབ་མོའི་དོན། །བུ་སྐལ་ལྡན་གཅིག་ཙམ་མ་གཏོགས་པ། །སྐལ་མེད་རྣམས་ལ་ཡོངས་མི་སྦྱིན། །སྐལ་མེད་རྣམས་ལ་སྦྱིན་གྱུར་ན། །དམ་ཚིག་ཉམས་ནས་དམྱལ་བར་འགྲོ། །དེ་ཕྱིར་ཆོས་སྒོའི་རྒྱ་མདུད་བསྡམས།

ང་གཡོ་མེད་དྲང་པོའི་སྐད་སྐབས་ལ། །འདུན་པ་དྲག་པོའི་རས་ཡུག་བཅིངས། །སེམས་ཟོལ་ཟོག་མེད་པའི་ཆུ་རིས་བཏང༌། །ཤེས་རབ་རྣོན་པོའི་གྲི་སག་ལ། །གདིང་ཚད་གསུམ་གྱི་ལྕགས་ཤུབ་ཅན། །དད་པ་ལྕགས་ཀྱི་ཉག་ཐག་དང༌། །བརྩོན་འགྲུས་གསེར་གྱི་ཉག་ཐག་གཉིས། །སྤྱིར་ཆོས་མཛད་ཡོངས་ཀྱི་རྒྱན་དུ་ཆེ། །སྒོས་རྣལ་འབྱོར་ང་ཡི་སྐེད་སྐབས་མཛེས། །མཁའ་འགྲོའི་བཀའ་ཆད་འཇིགས་འཇིགས་ནས། སྔར་ཡང་ནོར་ཕྱིར་ཆོས་མ་བཙོངས། །ད་ཡང་ཞུ་རྟེན་ཡང་མི་འཚལ། བུ་ཁྱེའུ་ཆུང་སྐྱིད་དོ་ལོག་ན་བཞུད། །རྗེ་བཙུན་གྱིས་དེ་སྐད་ཅེས་གསུངས། ཡང་ཁྱེའུ་ཆུང་གིས་ཞུས་པ། རྗེ་བཙུན་དམ་པ་ཁྱེད་ཀྱིས་ཟང་ཟིང་གི་ནོར་གང་ཡང་མི་བཞེད་ན། དགོན་པ་དབེན་པ་ཅིག་ཡོད་པའི་འབུལ་བས་ཐུགས་དགོངས་པ་ཀློད་དེ་གདན་ཕབ་ནས་བཞུགས་འཚལ། །ཞེས་ཞུས་རུ་ཕུལ་བ། རྗེ་སྤྱོད་པའི་རྣལ་འབྱོར་བརྟུལ་ཞུགས་ཅན། །ཁྱེད་བྱར་མེད་ཞེན་པ་ལོག་པའི་ཕྱིར། ཕ་ཡུལ་བཙོན་ར་རྒྱབ་ཏུ་བསྐྱུར། །ས་ཕྱོགས་རིས་མེད་པའི་མི་ཡུལ་བསྐོར། །སྐྱིད་སྡུག་གི་སྤྲོས་པ་ཆོད་དེ་མཆི། །གཞི་གཅིག་ཏུ་བཞུགས་ན་ཐུགས་དམ་འཕེལ། །དགོན་པ་རི་ཐང་མཚམས་སུ་བརྩེགས། གཞི་རང་བྱུང་དག་པའི་ཁང་པ་ལ། །སྣང་གསལ་ནམ་མཁའི་རྒྱ་སྐར་ཅན། །རྒྱ་ནག་མཐིང་གི་ས་གཞི་ལ། །རྡོ་རྒྱུས་མཚལ་གྱི་རི་མོ་བྲིས། །ཧ་ལོ་མེ་ཏོག་ཚོམ་བུ་བཀོད། །ཕྱི་ནི་བཙན་པོ་འོབས་ཀྱིས་བསྐོར། །གཉན་པོ་ཤིང་གི་ཁ་བད་བཏགས། །རྩ་བརྒྱད་མཆོད་རྟེན་རྒྱན་གྱིས་མཛེས། །ངེད་འཇིག་རྟེན་པ་རྣམས་མོས་པའི་རྟེན། །ཕ་རྗེ་བཙུན་གདན་སར་འབུལ་ལགས་པས། །ཐུགས་མ་རིག་དགོངས་པ་ཀློད་ལ་བཞུགས། །ཞེས་དོན་གླུ་རུ་ཕུལ་བས། རྗེ་བཙུན་གྱིས་མ་བཞེས་ཏེ་གཞི་བདག་ཏུ་བཟུང་པའི་དགོན་པ་ངས་མི་འདོད། མཐུན་འཇུག་གི་མི་ཆོས་ངས་མི་ཤེས། དེ་བས་ང་ཡི་གླུ་འདི་ལ་ཉོན་གསུངས་ནས་ཁོ་ཡི་ལན་དུ་མགུར་བཞེངས་པ། འོ་ན་སྟག་ཤར་འཕྲུལ་གྱི་རྒྱུད། །བུ་སེམས་སྟོབས་ཅན་དེ་ཚུར་ཉོན་དང༌། །ཚེ་འདི་ཀུན་མི་རྟག་སྒྱུ་མ་ཙམ། །སང་འཆི་བདག་གཤིན་རྗེ་སླེབ་ཙ་ན། །དཔའ་བོའི་རལ་ཁ་སྤྲད་དུ་མེད། །དུས་དེ་ཀ་ཙམ་ན་ཡ་རེ་ང༌།

ངས་དེ་ལྟར་རྟོགས་ནས་བཙན་ས་བཟུང༌། །ནང་སྐྱེ་མེད་སེམས་ཀྱི་དགོན་པ་ལ། །བར་གཡོ་མེད་རླུང་གི་ཁ་བད་བཏགས། །གཞི་འགྱུར་མེད་དོན་གྱི་ཀ་བ་བཙུགས། །ལམ་བསྐྱེད་རྫོགས་ཉི་ཟླའི་རྒྱུ་སྐར་ཅན། །ཞི་གནས་དྲོད་ཀྱི་ས་བཞི་ལ། །ལྷག་མཐོང་མཚལ་གྱི་མཎྜལ་བྲིས། །བདེ་གསལ་མི་རྟོག་ཚོམ་བུ་བཀོད། །དགེ་བཅུ་མཛེས་པའི་རྩ་བརྒྱད་ལ། །བཙན་པོ་སྟོང་ཉིད་འོབས་ཀྱིས་བསྐོར། །དེ་རྣལ་འབྱོར་ང་ཡི་ཡང་རྫོང་ཡིན། །མི་ཁྱོད་ཀྱི་དགོན་པ་ངས་མི་འདོད། །བུ་ཡོན་བདག་སྐྱིད་དོ་ཁྱིམ་དུ་བཞུད། དེ་སྐད་གསུངས་ནས་དགོན་པ་མ་བཞེད་པས། ཡང་ཁྱེའུ་ཆུང་གིས་ཞུས། ཁྱེད་དགོན་པ་མི་བཞེད་ན་ཡང་ལུས་སྒྱུ་མ་ལགས་པས་བསྙུང་བ་འདྲ་བྱུང་ན་ཤ་ཚ་བས་གྲོགས་དགོས་པས། །བདག་ལ་སྲིང་མོ་དད་པ་ཅན་ཞིག་ཡོད་པ་དེ་ཀྱང་འབུལ་བས་ཀོ་ལོང་མི་མཛད་པར་བཞེས་པར་ཞུ་ཞེས་ཞུ་དོན་གླུ་རུ་བླངས་པ། རྗེ་རི་ཁྲོད་འགྲིམ་པའི་རྣལ་འབྱོར་པ། །ཁྱེད་བུད་མེད་སྐྱོན་ཡོན་རིག་པ་དེས། །ཆགས་སེམས་འདོད་པ་མི་མངའ་ཡང༌། །ལུས་སྒྱུ་མ་ལགས་པས་བསྙུང་གཞི་མཆི། །ཤ་ཚ་སྙིང་རྗེའི་གྲོགས་ཤིག་འཚལ། །ངེད་མིང་པོ་གསུམ་གྱི་སྲིང་གཅིག་མ། །ཕ་བཟང་གི་བུ་མོ་ཆོ་རིགས་ཅན། མ་བཟང་གི་བུ་མོ་སྨན་མ་འཕྲུལ། །ཁྲོམ་ལྷ་མི་འཚོགས་པའི་ཡིད་འཕྲོག་མ། །རྗེ་ས་བདག་རྒྱལ་པོའི་བཙུན་མོ་རྒྱུ། །གོས་རེའུ་ཕྲུག་སྟེ་དར་མ་ལིང༌། །དར་འཇའ་ཚོན་ཁུག་ཀྱི་ཆུ་རིས་ཅན། །མགོ་བོ་གསེར་གཡུའི་ལན་ཚར་ཅན། །གཟི་མཆོང་བྱི་རུའི་དོ་ཤལ་ཅན། །མཚར་སྡུག་འོད་ལྡན་བྲིས་པ་འདྲ། །འཇིག་རྟེན་པ་རྣམས་ཕར་བལྟས་པས། །སྨན་འཕྱོར་མི་ཡུལ་གྱི་མེ་ཏོག་ཡིན། །བུ་མོའི་མིང་ནི་ཞུ་ཡས་རིན་ཆེན་སྒྲོན། །འདི་སློང་མི་མང་སྟེ་ཁ་ཤོར་མེད། དུས་དེ་རིང་སྤྲུལ་སྐུ་ཁྱེད་ལ་འབུལ། །ཐུགས་ཀོ་ལོང་མི་མཛད་བཞེས་པར་ཞུ། །ཞེས་ཞུས་དོན་ཕུལ་བས། རྗེ་བཙུན་གྱིས་མ་བཞེས་སྟེ་ཧ་ཧ་དེ་སྐད་མ་ཟེར།

ངས་འཁོར་བའི་ཁྱིམ་ཐབས་བློས་བཏང༌། བདག་འཛིན་གྱི་ཆུང་མ་ངས་མི་འདོད། བུ་ཁྱོད་ཀྱི་ད་ལྟར་གྱི་དད་པ་གློ་བུར་བ་ཡིན། ང་ཕ་ཚན་དང་སྡེ་རིས་མེད་པའི་སྤྲང་རྒན་གཅིག་ལ་སྲིང་མོ་བྱིན་པས་ཡུལ་མི་ཁྱིམ་མཚེས་ཀུན་གྱིས་ཀྱང་འཕྱ། བུ་ཁྱོད་རང་ཡང་འགྱོད་དེ་འོང༌། ཁྱོད་ཀྱི་མག་པ་ངས་མི་འོང༌། དེ་བས་ལྷག་པའི་ཆུང་མ་ང་རང་ལ་ཡོད་གསུངས་ནས་ཁོ་ཡི་ལེན་དུ་མགུར་གསུངས་པ། ཕ་མྱེས་ཡ་རབས་མཛངས་ཀྱི་རྒྱུད། །བློ་རྒྱ་ཅན་དེ་ཚུར་ཉོན་དང༌། །སྤྱིར་ཡང་བུད་མེད་ཆགས་པའི་རྒྱུ། ཚན་ལྡན་རིག་མ་ཤིན་ཏུ་དཀོན། །ལམ་ཕོ་ཉས་བགྲོད་པ་ངོ་མཚར་ཡང༌། །ཁྱེད་སྐྱེ་བོས་ཕྱར་ཀ་སྒྲོ་སྐུར་ཡངས། །ཡང་དེ་ཕྱིར་ཕྱག་རྒྱ་བསྟེན་པ་དཀའ། །ངས་ཆགས་བྲལ་སྟོང་པའི་བུད་མེད་ལ། །སྙིང་རྗེའི་མདངས་ཅན་བཞིན་བཟང་མ། །བྱམས་པའི་སྟོབས་ཀྱི་ཡིད་འཕྲོག་མ། །སྣ་ཚོགས་དཀར་དམར་རས་གོས་ལ། །གཉིས་མེད་ཐུག་ཕྲད་དར་གྱིས་བརྒྱན། །རོ་སྙོམས་སྤྱོད་པའི་ག་ཞ་ལ། །ཉམས་དགའ་བ་ཡི་ལན་ཚར་ལ། །དུ་མ་རོ་གཅིག་དོ་ཤལ་ཅན། །གཉུག་མའི་དོན་རྟོགས་མཚར་སྡུག་ལྡན། །དེ་རྣལ་འབྱོར་ང་ཡི་གྲོགས་མོ་ཡིན། །ལྟ་ན་སྡུག་ལ་འབྲལ་མི་ཕོད། །མི་འབྲལ་ཡུན་དུ་འགྲོགས་ཏེ་མཆི། ཁྱེད་འཁོར་བའི་ཁྱིམ་ཐབས་ངས་མི་འདོད། །བདག་འཛིན་གྱི་ཆུང་མ་ངས་མི་འདོད། །ཡོན་བདག་རང་ཁྱིམ་ལོག་ལ་བཞུད། །ཅེས་གསུངས་པས། ཁྱེའུ་ཆུང་གིས། རྗེ་བཙུན་ལགས། རྟོགས་པ་ཁྱད་པར་ཅན་དང་ལྡན་པའི་གང་ཟག་ལ། ངོ་ཚ་བ་དང་མི་ཚ་བའི་རྣམ་རྟོག་མི་མངའ་ཡང༌། ངེད་འཇིག་རྟེན་རྣམས་ལ་མི་དད་པའི་རྟོག་པ་སྐྱེ་བས་བྱང་རྐྱང་འདི་ཅེས་ཀྱང་བཞེས་པར་ཞུ་འཚལ་ཞེས་ཞུ་དོན་གླུ་རུ་བླངས་པ། རྗེ་སྦ་གསང་མེད་པའི་རྣལ་འབྱོར་པ། བརྟུལ་ཞུགས་སྤྱོད་པའི་གཅེར་ཉལ་མཁན། །འདོམ་སྟོང་ནོར་བུ་གང་དགར་སྟོན། །ཁྱེད་འཁྲུལ་པ་ནང་ནས་ཞིག་པ་དེ། །ཉམ་ང་བག་ཚ་མི་བདོག་སྟེ། །ངེད་འཇིག་རྟེན་པ་རྣམ་ངོ་ཚར་བྱེད། །ཐུགས་དགོངས་པ་སངས་རྒྱས་ལས་ཀྱང་མཐོ། །མཛད་སྤྱོད་མི་དང་བསྟུན་ན་ལེགས། །ཁྱེའུ་ཆུང་གྱོན་པའི་བྱང་རྐྱང་འདི། །གཡང་མོ་ལུག་གི་འཇམ་བལ་ལ། །མ་སྲིང་གཉིས་ཀྱི་ཉགས་སུ་དྲངས། །མནའ་མ་མཛངས་ཀྱིས་ཐག་བྲན་བྱས། །ཁྱིམ་མཚེས་བུ་མོས་ཆགས་སུ་བཅག

།ཕ་ཁུ་བྱམས་གྱི་བཟོ་བོ་དྲུབ། །ངེད་འཇིག་རྟེན་པ་ཡི་ངོ་ཚའི་གོས། །ན་བཟར་བྱང་རྐྱང་འདི་འབུལ་བས། །རྗེ་མི་འདོད་མི་གསུང་བཞེས་པར་ཞུ། དེ་སྐད་ཞུ་དོན་གླུ་རུ་ཕུལ་བ་ལ། རྗེ་བཙུན་གི་ཞལ་ནས། ངོ་ཚ་བ་དང་མི་ཚ་བའི་རྒྱུ་མཚན་ཁྱེད་འཇིག་རྟེན་པས་མི་ཤེས། ང་ཆ་ལུགས་ལྷུག་པས་བསྡད་པ་ལ་ཁྱེད་བཞད་གད་བྱེད་དེ། ང་དང་པོ་མ་ཡི་ཁོག་པ་ནས་འོང་དུས་གོས་མེད་གཅེར་བུར་འོང༌། ཐ་མ་འདི་ཡང་གཅེར་བུར་འགྲོ་བ་ཡིན། ད་ལྟ་ཡང་བཅས་བཅོས་མི་བྱེད། སྤྱོད་པ་རང་སོ་འདི་ཀ་རང་ལ་འཇོག །བཅོས་མའི་སྤྱོད་པ་ངས་མི་ཤེས། དེ་བས་བུ་ཁྱོད་རང་ང་ཡི་གླུ་ལ་ཉོན་གསུངས་ནས་མགུར་འདི་གསུངས་སོ། །འོ་ན་ཁྱེའུ་ཆུང་བཞིན་ལེགས་པོ། །ཁྱོད་ངོ་མི་ཚ་ལ་ངོ་ཚར་བྱེད། །འདི་རང་བྱུང་ཕོ་རྟགས་ཡིན། །བཅོས་མའི་སྤྱོད་པ་ངས་མི་བྱེད། །ངོ་ཚ་རྣམས་ལ་ཁྱེད་མི་འཛེམ། །སྡིག་དང་གཡོ་རྒྱུ་རྐུ་བ་དང༌། །སྤྱོད་ངན་ཞེ་ངན་ལོག་ལྟ་དང༌། །སྡིག་དང་མནའ་ཟ་ཁྲེལ་མེད་རྣམས། །ཁྲེལ་མེད་ངོ་ཚ་ཡིན་ཏེ་བསྲུང་བ་མེད། །མི་ང་ཡི་བྱ་རྐྱང་འདི་ལྟར་གདའ། །སྨོན་འཇུག་སེམས་བསྐྱེད་འཇམ་བལ་ལ། །དམ་ཚིག་སྡོམ་པའི་ཉགས་སུ་དྲངས། །སྨིན་ལམ་དབང་བཞིའི་ཐགས་སུ་བྲན། །གྲོལ་ལམ་ཏིང་འཛིན་ཆུ་ཚད་བཞག །དག་པ་སྨོན་ལམ་ཆགས་སུ་བཅག །བྱམས་པ་ཤེས་བཞིན་བཟོས་བོས་དྲུབ། །ཁྲེལ་ཡོད་ངོ་ཚའི་བྱང་རྐྱང་བཙེམས། །གཞན་དོན་མཐར་ཕྱིན་ངོ་ཚའི་གོས། །མི་ཁྱོད་ཀྱི་བྱང་རྐྱང་ངས་མི་འདོད། །ཡོན་བདག་རང་ཁྱིམ་ལོག་ལ་བཞུད། དེ་སྐད་གསུངས་པས་ཁྱེའུ་ཆུང་གི་བསམ་པ་ལ། སྐྱེས་བུ་ཆེན་པོ་འདིའི་ཞབས་ཏོག་གང་ཡང་མི་བཞེད་པར་འདུག་ཀྱང༌། གར་གཤེགས་དང་གར་བཞུགས་ཀྱི་རྩད་བཅད་ལ་གདན་འདྲེན་དགོས་སྙམ་ནས། རྗེ་བཙུན་དམ་པ་ལགས། ཁྱེད་ཀྱི་ཞབས་ཏོག་གང་ཡང་མི་བཞེད་པར་ད་ལྟ་འདི་ན་ཕར་འབྱོན་ནས་འདིར་སྡོད་ཀྱི་ཐུགས་གཏད་པ་ཅིག་ཡོད་ངེས་པས། བདག་ལ་ཅིས་ཀྱང་མི་གསུང་བར་གསུངས་འཚལ་ཞུས་པས།

དེ་བདེན་བུ་ལ་གསང་རྒྱུ་མེད་དེ་ང་བཙས་མའི་བར་དིང་རིར་ལྡོམ་བུ་བྱེད། དབྱར་གྱི་དུས་སུ་སྙེ་ནམ་ན་ཕར་འགྲོ། དགུན་ལ་ཕྱི་བྱ་བའི་ལུང་སྟོང་གཅིག་ཡོད་པ་དེར་སྡོད་དེ་འོང་གསུངས་པ་དང༌། ཡང་ཁྱེའུ་ཆུང་གི་བསམ་པ་ལ་འོ་ན་ཞག་འགའ་ལ་བཤོལ་བཏབ་ནས་ངེད་ཅན་དུ་བྱོན་ན་དགུན་བརྒྱགས་སྤྲད་ཆོས་ཤིག་ཀྱང་ཞུ་དགོས་སྙམ་ནས། ཅིས་ཀྱང་ངེད་ཅན་དུ་འབྱོན་པར་ཞུ་ཞེས་ཞུ་དོན་གླུ་རུ་བླངས་པ། རྗེ་འགྲན་གྱི་དོ་མེད་སྤྲུལ་པའི་སྐུ། །ཡུལ་སྙེ་ནམ་དིང་རིའི་ས་ཕྱོགས་སུ། །རོ་སྙོམས་ལྡོམ་བུ་མཛད་དགོངས་ནས། །ཡུལ་དེ་ལ་ཡོན་ཏན་ཅང་མ་མཆིས། །གནམ་ཁ་ཞིང་ཅན་གྱི་དིང་རི་དེར། །དགེ་སེམས་ཡུང་དཀར་འབྲུ་བས་ཆུང༌། །ལག་པ་ལྷ་ཁང་སྒོ་བས་དམ། །རྩམ་པ་རིན་ཆེན་གསེར་བས་དཀོན། །བརྒྱ་ལ་རྙེད་ཀྱང་ནད་ཁམས་སློང༌། །མུ་གེའི་རྒྱུན་གྱི་གྲོང་ཁྱེར་ཡིན། །ལ་ཐོང་ལ་སྔོན་པོ་འཇིགས་པ་ཆེ། །མི་སེར་གྱི་ཇག་པ་འགྲིམ་པ་ཡིན། །མཛེ་བོས་མཚན་འགྲོས་དགོས་པ་ཡིན། །གྲོགས་བརྒྱ་རེ་མིན་པས་མགོ་མི་ཐོན། །འགྲོ་གོམ་གསུམ་ཙ་ལ་སྐྱེལ་མ་དགོས། །སྐུངས་ས་བགྲང་ན་ཟད་པ་མེད། །བལ་བོད་གཉིས་ཀྱི་སོ་མཚམས་ཡིན། །སྟོད་ནི་ཁ་བ་ཅན་གྱི་ཡུལ། །ཉིན་མཚན་མེད་པར་ལྷག་པ་ཆེ། །དབྱར་དགུན་མེད་པར་ཁ་བ་འབབ། །མི་ནི་བྱོལ་སོང་ཕྱུགས་བས་བླུན། །ཆུ་ནི་མོན་ཁའི་ལྷོ་ནས་འབབ། །སྨད་ནི་རོང་ཁུང་ཚད་པ་ཆེ། །གཅན་འཕྲང་ཟམ་པ་སྲོག་ལ་གཟན། །བལ་ནད་ཚད་པས་ཚེ་ལ་གནོད། །མི་རྣམས་ལྷོ་བལ་སྐད་མི་གཅིག །ཤིང་སྡོང་པོ་མི་རོ་རེངས་པ་འདྲ། །རྗེ་ཁྱེད་ཀྱི་གཤེགས་ས་དེ་ན་མེད། །ད་རེས་མི་གཤེགས་བཤོལ་བར་ཞུ། །གཏན་གྱི་མཆོད་གནས་མི་གནང་ཡང༌། །དགུན་ཟླ་གསུམ་བཞེས་པ་འདྲེན་ལགས་པས། །བདག་གི་ཡུལ་དུ་འབྱོན་པར་ཞུ། །སྤྲུལ་སྐུ་གདན་སྤྱོད་གཤེགས་པར་ཞུ། །ཐུགས་རྗེས་དགོངས་ལ་གཤེགས་པར་ཞུ། །ཅེས་ཀྱང་མས་ཀྱང་གཤེགས་པར་ཞུ། ཁོས་དེ་སྐད་ཞུས་པས།

རྗེ་བཙུན་གྱི་ཞལ་ནས། སྤྱིར་ངར་འཛིན་ཅན་གྱི་ཡོན་བདག་ངས་མི་འདོད། ངོ་སྲུང་དང་མཐུན་འཇུག་གི་སྤྱོད་པ་ངས་མི་ཤེས། བུ་ཁྱོད་ཀྱི་ཡུལ་དུ་ང་མི་འགྲོ། ཡུལ་སྙེ་ནམ་དང་དིང་རིའི་ལོ་རྒྱུས་བུ་ཁྱོད་བས་ང་རང་མཁས། དེ་བས་གླུ་འདི་ལ་ཉོན་ཅིག་གསུངས་ནས་ཁོ་ཡི་ལེན་གྱི་མགུར་གསུངས་པ། འོ་ན་ཁྱེའུ་ཆུང་འདུན་པ་ཅན། །བུ་དད་པ་འགྱུར་མེད་ཚུར་ཉོན་དང༌། སྤྱིར་ཡུལ་ལ་དགེ་བཅུ་ཚང་བ་དང༌། །མི་སྐྱོན་མེད་ཡོན་ཏན་ཚང་བ་དང༌། །ཤིང་འཛེར་མེད་དྲང་དུ་སྐྱེས་པ་རྣམས། །དུས་ཀྱི་བསྒྱུར་ནས་དཀའ་བར་གདའ། །ང་རྣལ་འབྱོར་སེམས་ལ་གང་བྱུང་བྱེད། །དབང་གྲོས་ཀ་མི་ལ་འཁྱོར་མ་མྱོང༌། །ཡུལ་དིང་རི་རྩམ་པ་དཀོན་མོད་ཀྱང༌། །ང་རྣལ་འབྱོར་ཟས་ལ་རྨེ་གཙང་མེད། །ཕྱི་ལྟར་བདུད་རྩི་ལྔ་ལ་སྤྱོད། །ཟས་ཞིམ་མངར་གྱི་ཞེན་པ་ལོག་ནས་གདའ། །ང་དེ་ཕྱིར་ལྟོ་ལ་ཞེན་པ་ཆུང༌། །ནང་མི་རྟོག་ཏིང་འཛིན་ཟས་སུ་ཟ། །ང་དེ་ཕྱིར་གདོལ་པའི་རྣལ་འབྱོར་པ། །མུ་གེ་ཀུན་ཇི་ལྟར་དགྱེས་དགྱེས་མཛོད། །ལ་ཐོང་ལ་འཇིགས་པ་ཆེ་ལགས་ཀྱང༌། །རྗེ་བྱིན་རླབས་ཅན་ལ་གསོལ་བ་འདེབས། སྐྱབས་དཀོན་མཆོག་གསུམ་པོ་རྒྱབ་བརྟེན་བཟང༌། །གནས་གསུམ་མཁའ་འགྲོའི་སྐྱེལ་མ་ཡོད། །གྲོགས་བྱང་ཆུབ་སེམས་དང་འགྲོགས་ནས་འགྲོ། །བསུ་མ་ལྷ་སྲིན་སྡེ་བརྒྱད་ཡོད། །ལར་ཡང་ནོར་མེད་དགྲ་དང་བྲལ། ཇག་པ་ཀུན་ཇི་ལྟར་དགྱེས་དགྱེས་མཛོད། །སྙེ་ནམ་ལུང་ནག་ཟེར་ལགས་ཀྱང༌། །མི་ནི་མ་བཅོས་སྔོན་གྱི་མི། །གཏམ་ནི་མ་བཅོས་དྲང་པོ་སྨྲ། །སྤྱོད་པ་མ་བཅོས་ལྷོད་ལྷོད་པོ། །བཟའ་བཏུང་མ་བཅོས་སྦ་སྲི་མེད། །ཡུལ་ནི་མ་བཅོས་ནགས་ཚལ་ཅན། །ནོར་ལོངས་སྤྱོད་ཟང་ཟིང་ངས་མི་འདོད། །བཟའ་བཏུང་གི་ཟས་ལ་ཁང་ཆགས་བཟང༌། །ང་རྣལ་འབྱོར་གྱི་ཤེས་པ་དེ་ན་བདེ། །འདུ་འཛི་གཡེང་བ་དེ་ན་ཆུང༌། །མཉམ་བཞག་གི་ཏིང་འཛིན་དེ་ན་འཕེལ། །ང་དེ་ཕྱིར་སྙེ་ནམ་ཕྱོགས་སུ་འགྲོ། །ངས་གཏུམ་མོའི་དྲོད་ལ་རང་དབང་ཐོབ། །རླུང་ཚ་གྲང་གཉིས་ཀྱི་འཇིགས་དང་བྲལ། །ཁ་བ་ཇི་ལྟར་དགྱེས་དགྱེས་མཛོད། །ད་རེས་ཀྱི་ལམ་ལ་བཤོལ་ཐབས་མེད། །བུ་ཁྱོད་ཀྱི་ཡུལ་དུ་ང་མི་འགྲོ། །ཁེ་གྲགས་ཡོན་བདག་ངས་མི་འདོད། །ངོ་སྲུང་གི་སྤྱོད་པ་ངས་མི་ཤེས། །ཡང་ཉི་མ་ཟེར་ཆུང་ལ་ལ་ཐལ། །ཁྱེའུ་ཆུང་སྐྱིད་དོ་རང་འགྲོས་སྙོགས། །ཚེ་རིང་ནད་མེད་སྨོན་ལམ་འཚལ། །ཞེས་གསུངས་ནས་འབྱོན་པར་མ་གནང་བ་ལ་ཁོ་ཡི་ཆད་ནས།

བླ་མ་ལགས་ཁྱེད་ཀྱི་ཞབས་ཏོག་ཅི་ཕུལ་ཡང་མི་གནང༌། ཆོས་ཡང་མི་གནང་བ་དེ་བདག་སྒྲིབ་པ་ཆེ་བ་ཡིན་ཏེ་འོང༌། ད་སྨོན་ལམ་འདེབས་ཁྱེད་ཀྱི་དྲུང་དུ་ལྕེབས་པ་མིན་པ་གར་ཡང་མི་འགྲོ། །ཞེས་སྨྲེ་སྔགས་འདོན་ཞིང་ཞུ་དོན་གླུ་རུ་བླངས་པ། རྗེ་རྣལ་འབྱོར་རས་ཆེན་སྙན་གསོན་དང༌། །ད་ནང་གདུགས་ཀྱི་སྔ་དྲོ་ལ། །ཆུ་མིག་དངུལ་འབུམ་རྩ་བ་ན། །གཅེར་ཉལ་བྱེད་པའི་མི་ཞིག་མཐོང༌། འོ་ན་རྣལ་འབྱོར་སྨྱོན་པ་ཅིག །སྤྱོད་པ་ཐོ་ཅོག་བྱེད་པ་ཅིག །ཆ་ལུགས་གང་དགར་སྟོན་པ་ཅིག །མི་ཁྱེད་ལ་གཏད་ར་མེད་དོ་སྙམ། །ཡིད་ཀྱང་མ་མོས་སྐུར་པ་ཤོར། །ལམ་ཡང་མ་འགྲོགས་བཟུར་བས་སོང༌། །དེ་རྣམས་རྗེ་བཙུན་ཐུགས་ཀྱིས་མཁྱེན། །འབངས་དབྱར་ངོ་ཚ་སྟེ་ཤི་དང་འདྲ། །དེ་ནས་ཁྲི་གདུགས་རྩེ་འཇམ་ལ། །ཆུ་བོང་ཆུ་སྔོན་མོ་བརྒལ་ཙམ་ན། །ཆབ་ལ་བྱ་ལྟར་ལྡིང་བ་མཐོང༌། །མཁའ་ལ་རླུང་ལྟར་ལྡིང་བ་མཐོང༌། །རྫུ་འཕྲུལ་ལུས་ཀྱི་གཤེགས་པ་མཐོང༌། །གཙང་ཆབ་ཕར་ཀར་ཕྱིན་ཙམ་ན། །རྗེ་གྲུབ་ཐོབ་ཅིག་དང་འཇལ་ལུགས་ཀྱི། །བདག་ཉོན་མོངས་སྒྲིབ་པ་ཆུང་ངོ་སྙམ། །ཁ་རྗེ་བསོད་ནམས་ཆེའོ་སྙམ། ལས་འཕྲོ་སྨོན་ལམ་དག་གོ་སྙམ། །ལྷ་ཆོས་སྐལ་པ་ཡོད་དོ་སྙམ། དུས་དེ་རིང་ཙམ་ནས་དགའ་བ་དེ། །ཆུང་མ་ལ་བཙས་ནས་འོང་མ་མྱོང༌། །སྒྱུ་མ་ནོར་གྱི་ཞབས་ཏོག་ལ། །མི་དགོས་མི་འདོད་ཟེར་བ་དེ། །ཁྱེད་རྣལ་འབྱོར་རས་པ་མ་ལགས་པ། །བོད་རྣ་ལྟག་ཙམ་ལ་ཚོར་མ་མྱོང༌། །མི་ཁྱེད་ལ་ངོ་མཚར་ཆེ་བ་དེ། །ཆོས་མཛད་ཡོངས་ལ་ངས་མ་མཐོང༌། །ཁྱེད་དེ་ཙམ་ངོ་མཚར་ཆེ་ལགས་ཀྱང༌། །དེ་རིང་གདུགས་ཀྱི་ཉིན་སྐོར་ལ། །མི་བདག་གི་ཞུ་དོན་ཕུལ་བ་ལ། །རྗེ་དམ་པའི་ཐུགས་ཀྱིས་མི་གཟིགས་པ། །བདག་ལས་ངན་སྒྲིབ་པ་ཆེ་བ་འདྲ། །བདག་དབྱར་ངོ་བསོད་ནམས་ཆུང་ཆུང་འདྲ། །ལྷ་ཆོས་སྐལ་པ་མེད་མེད་འདྲ། །ད་ནི་ཡི་ཆད་བློ་ནི་རྨོངས། །སེམས་ནི་མི་དགའ་ཕྱ་མ་ཕྱོ། །ལམ་ཡང་མི་ཤེས་ཕྱི་མ་ནང༌། །སྤྲུལ་སྐུ་ཅིག་དང་མཇལ་ནས་ཀྱང༌། །བཀའ་དྲིན་ཚིག་གསུམ་མ་ཐོས་པས། །མ་མཇལ་བ་དང་ཅི་མ་འདྲ། །རྒྱལ་ཁམས་མི་ལ་ཅི་སྐད་སྨྲས། །སླར་ལོག་ཡུལ་དུ་དབྱར་ངོ་ཚ།

དེ་བས་རང་སྲོག་རང་གིས་གཅོད། །སེམས་ཅན་སྐྱེས་ནས་འཆི་བ་ལ། །དུས་ད་ལྟ་ཙམ་དུ་ཤི་ན་རུང༌། །རྗེ་གྲུབ་ཐོབ་ཅིག་གི་སྤྱན་སྔར་གུམ། །ཡིད་དམ་པའི་ཆོས་ལ་གཏད་ནས་གུམ། གཏམ་དེ་ལས་སྙན་པ་ཅི་ཡོད་པ། །རྗེ་མངོན་ཤེས་ཅན་གྱི་ཐུགས་ཀྱིས་མཁྱེན། །ལར་ཡང་ཁྱེའུ་ཆུང་བསོད་ནམས་ཆུང༌། །དེ་རིང་ལྷ་ཆོས་སྐལ་པ་ཆད། །ཕ་ཁྱེད་ཀྱི་ཐུགས་ཀྱི་ང་མ་བརྗེད། །ཅེས་གསོལ་བ་བཏབ་ཅིང་བཅུད་བོར་བས། རྗེ་བཙུན་གྱི་ཐུགས་དགོངས་ལ་ཁོ་ང་ལ་འདི་ཙམ་ཞིག་དད་ཅིང་གདུང་སེམས་ཆེ་ལུགས་ཀྱི་སྨོན་ལམ་གྱི་འབྲེལ་བ་ཡོད་པར་ངེས་མདང་སུམ་རྨི་ལམ་དུ་བྱུང་བ་དེ་ཡིན་ཏེ་འོང༌། ད་རྗེས་སུ་བཟུང་དགོས་དགོངས་ནས་ཁོ་ཡི་ལན་མགུར་དུ་བཞེངས་པ། བུ་ཡོན་བདག་ཁྱེའུ་ཆུང་ཚུར་ཉོན་དང༌། །དགེ་སེམས་འདུན་པ་ཆེ་ལུགས་ཀྱི། །ལས་ངན་སྡིག་སྒྲིབ་ཆུང་བར་ངེས། །ཞུ་དོན་སྤོབས་པ་ཆེ་ལུགས་ཀྱི། །ལེ་ལོ་སྙོམ་ལས་ཆུང་བར་ངེས། །གཏོང་ཕོད་འབུལ་སྙིང་ཆེ་ལུགས་ཀྱི། །སེར་སྣ་འཛིན་ཆགས་ཆུང་བར་ངེས། །སྙིང་རྗེ་ཤེས་རབ་ཆེ་ལུགས་ཀྱི། །གཏི་མུག་ཞེ་སྡང་ཆུང་བར་ངེས། །ང་ལ་ལྷག་པར་དད་ལུགས་ཀྱི། །སྔོན་ཡང་དམ་པ་བསྟེན་པར་ངེས། །བུ་དེ་ཕྱིར་ཡིད་ཆད་མ་བྱེད་དང༌། ཁྱེད་རྒྱལ་ཕྲོམ་སྨད་ནས་འོང་བ་དང༌། །ང་གུང་ཐང་སྟོད་ནས་འོང་བ་གཉིས། །ད་ནང་གདུགས་ཀྱི་སྔ་དྲོ་ལ། །བོང་ཆུ་སྔོན་མོའི་འགྲམ་དུ་འཕྲད། །ཆུ་མིག་དངུལ་འབུམ་རྩ་བར་འཛོམ། །དེ་སྔོན་ཆད་སྨོན་ལམ་བཏབ་པ་འདྲ། །སྦྱངས་པའི་ལས་འཕྲོ་ཡོད་པ་འདྲ། །ཀུན་གཞི་བག་ཆགས་སད་པ་འདྲ། །དེ་ཡན་ཆད་སྨོན་ལམ་འཛོམ་པའི་གླུ། །ད་ཡང་དོན་ལ་གཏུག་ཙ་ན། །བུ་སྙིང་ནས་དམ་ཆོས་བྱེད་བསམ་ན། །དད་པ་སྙིང་ནས་སྐྱེས་པ་ན། ཚེ་འདིར་ཕྱི་མིག་མི་ལྟ་ན། །ངེས་པར་ང་ཕྱིར་འབྲངས་པ་ན། །གཉེན་འདུན་བདུད་ཀྱི་ཤོམ་འདེབས་ཡིན། །བདེན་ནོ་མ་བསམ་འཁྲི་བ་ཆོད། །ཟས་ནོར་བདུད་ཀྱི་སོ་པ་ཡིན། །འདྲེས་ཤིང་ངན་ནོ་འཛིན་ཆགས་སྤངས།

འདོད་ཡོན་བདུད་ཀྱི་ཞགས་པ་ཡིན། །འཆི་བར་ངེས་སོ་ཞེན་པ་ཐོང༌། །གཞོན་གྲོགས་བདུད་ཀྱི་བུ་མོ་ཡིན། །བསླུ་བར་ངེས་སོ་ཁོང་ཟོན་གྱིས། །ཕ་ཡུལ་བདུད་ཀྱི་བཙོན་ར་ཡིན། །ཐར་བར་དཀའོ་མྱུར་དུ་བྲོས། །ཐམས་ཅད་བཞག་ནས་འགྲོ་དགོས་པས། །ད་ལྟ་བཞག་ན་དོན་ཆེན་འགྲུབ། །སྒྱུ་ལུས་ཐོ་ཡོལ་ཅེས་ཀྱང་འགྱེལ། །ད་ལྟ་རྟེན་འབྲེལ་བསྒྲིགས་ན་ལེགས། །སེམས་ཀྱི་བྱ་རྒྱལ་ཅེས་ཀྱང་འཕུར། །ད་ལྟ་ནམ་འཕང་བཅད་ན་ལེགས། །མི་ངས་ཟེར་དེ་རྣམས་ཉན་སྤྱོད་ན། །བུ་ཁྱོད་ལ་ལྷ་ཆོས་སྐལ་པ་ཡོད། །འཇུག་སྒོ་དབང་དང་བྱིན་རླབས་བྱ། །ཟབ་མོ་སྙན་བརྒྱུད་གདམས་ངག་སྦྱིན། །བུ་ཁྱོད་ཀྱང་ལམ་སྣ་ཟིན་ཏེ་མཆི། རྣལ་འབྱོར་ང་ཡང་ཤེས་པ་དགའ། །ཁྱེའུ་ཆུང་སེམས་ལ་དེ་ལྟར་ཞོག །བུ་ཁྱོད་ཀྱི་བསམ་པ་འགྲུབ་པ་ཡིན། །ཞེས་རྗེ་བཙུན་གྱིས་དེ་སྐད་གསུངས་པས་ཁོ་བྲོད་པ་སྐྱེས་ཏེ་ཤིན་ཏུ་དགའ་ནས་རྗེ་བཙུན་གྱི་ཞབས་སྤྱི་བོར་བླངས་ཏེ། ཕྱག་མང་དུ་འཚལ་ནས་བསྐོར་བ་བྱས་སྨོན་ལམ་བཏབ་ནས་སོང་སྐད་དོ། །དེ་ཐམས་ཅད་ཆུ་མིག་དངུལ་འབུམ་གྱི་སྐོར་རོ།། །།དེ་ནས་རྗེ་བཙུན་སྨན་ལུང་གི་བྲིན་ན་བཞུགས། ཞི་བ་འོད་ཀྱི་ཞིང་ཁང་རྣམས་བཙོང་ནས་ཆོས་ཕྱོགས་སུ་བཏང༌། ཞང་པོ་དང་འགྲོགས་ནས་འོང་སྟེ་གསེར་དང་གཡུ་ཡོད་པ་བླ་མ་ལ་ཕུལ་བས་བླ་མ་མ་བཞེད་དེ་བ་རི་བ་ལ་ཕུལ་ལ་དབང་བསྐུར་ཞུས་གསུངས་པས། བ་རི་བ་ལ་ཕུལ་ནས་གཙུག་ཏོར་རྣམ་རྒྱལ་གྱི་ཚེ་དབང་འཕགས་པ་དོན་ཡོད་ཞགས་པ་དང༌། ནང་གི་བདེ་མཆོག་དང༌། ལྷ་མོའི་སྐོར་རྣམས་གནང༌། དེ་ནས་རྗེ་བཙུན་གྱི་དྲུང་དུ་ལོ་ལྔ་ལྷག་པར་སྡད་ནས་སྙན་བརྒྱུད་ཀྱི་དབང་དང༌། ཆོས་དྲུག་བསྒོམ་པས་ཉམས། བཟང་པོ་སྐྱེས་ནས་བླ་མ་མཉེས་ཏེ་མགུར་འདི་གསུངས་སོ། །སྙན་བརྒྱུད་བླ་མ་རྣམས་ལ་གསོལ་བ་འདེབས། །སྒྲུབ་བརྒྱུད་ཐུགས་རྗེ་ཅན་འདི་བྱིན་རླབས་ཆེ། །མི་ལ་རས་པའི་གདམས་ངག་ནུས་པ་ཆེ། །ཁྱེའུ་ཆུང་ཞི་བ་འོད་འདི་སྒོམ་བསྲན་ཆེ། །མ་དང་མཁའ་འགྲོའི་རྟོགས་པ་མྱུར་དུ་སྐྱེ། །བུ་ཉམས་ལེན་མཐའ་རུ་འདོན་པ་ལ། །ཁ་ལྟ་སྐམ་པོ་མ་ལབས་པར། །ཆོས་ལ་ཕྱོགས་རིས་མེད་པར་མཛོད། །མི་སྔོན་གྱི་ཇོ་བཟང་མ་སེམས་པར།

མི་མེད་ལུང་པར་དབེན་པར་བསྒོམ། །གྲོགས་ངན་གཡོག་དང་མ་འགྲོགས་པར། །རྒྱུན་དུ་གཅིག་པུར་ཟུག་པར་གྱིས། །བླ་མས་ཅ་བཞེད་མ་བསམ་པར། །ཅི་གསུང་ཚད་མར་སྒོམ་སྒྲུབ་གྱིས། །མྱུར་དུ་གྲུབ་རྟགས་མ་འདོད་པར། །སྒོམ་ཡུན་ཤི་དང་མཉམ་པར་གྱིས། །ཚིག་དང་ཐ་སྙད་མ་སློབ་པར། །སྙན་བརྒྱུད་གདམས་ངག་ཡེང་མེད་སྒོམ། །རང་ལ་ཨེ་ཕན་བསམ་པ་ལ། །བཤད་པ་བས་ཀྱང་སྒོམ་པས་ཕན། །ཅེས་གསུངས་པས། ཞི་བ་འོད་ཀྱིས་སྔོན་ལ་ཤེས་མ་བསླབ་ནས་སྒོམ་ལ་གོལ་ས་འོང་ཟེར་བས། དེ་ཇི་ལྟར་ལགས་ཞེས་ཞུས་པས། བླ་མས་དེའི་ལན་དུ་མགུར་འདི་གསུངས་སོ། །ཨ་མཚར་པོ་ཅི་འདྲ་འོང་བར་འདུག །ཚིག་གི་སྦོས་པའི་སྟོན་པ་དེ། །རྩོད་དུས་ཁྲམ་པས་བསྙོན་བསྙོན་བྱེད། །ལབ་དུས་དྲེད་མས་ལབ་ལབ་བྱེད། །ཉལ་དུས་མི་ཆེན་ཉལ་ཉལ་བྱེད། །འགྲོ་དུས་ཧོར་འདྲ་འགྲིམ་འགྲིམ་བྱེད། །དེས་གེགས་དང་གོལ་ས་ཨེ་ཆོད་ལགས། །སྤྱིར་ཁམས་གསུམ་སེམས་ཅན་སོ་སོར་གོལ། །སོ་སོ་སྐྱེ་བོ་ལས་ལ་གོལ། །ཉན་ཐོས་ཞི་བའི་ལམ་ལ་གོལ། །དགེ་བཤེས་ཟ་བའི་ཐབས་ལ་གོལ། །སྟོན་པ་ཚིག་གི་རྫོང་ལ་གོལ། །དགེ་སློང་བཟང་བརྫུའི་ནང་དུ་གོལ། །རྣལ་འབྱོར་སྨྱོན་པའི་གསེབ་ཏུ་གོལ། །སྒོམ་ཆེན་སྟོང་ལྟ་ཧད་པོར་གོལ། །དེ་བཞིན་ཐམས་ཅད་གོལ་ཚབ་ཆེ། །བུ་སྙན་བརྒྱུད་མཁའ་འགྲོའི་ཁ་རླངས་ལ། །གོལ་ས་ཡོད་སྙམ་བདུད་ཡིན་ཏེ། །རས་ཆེན་དྲུང་དུ་ཞི་བ་འོད། །གེགས་ལ་ཤོར་ན་བསླུས་པ་ཡིན། །དམར་ཁྲིད་ལག་ལེན་མངོན་སུམ་ལ། །གོལ་ས་བྱུང་ན་བདེན་པ་མེད། །བུ་གོལ་དོགས་སློབ་གཉེར་མ་སེམས་པར། །རྩེ་གཅིག་བསྒོམ་དང་མྱུར་དུ་གསལ། །ཞེས་གསུངས་པས་སློབ་འདོད་མེད་པར་བསྒོམ་ཞིང་ཡོད་པ་ལ། བརྒྱགས་ཆད་པས་ཉིན་ལྡོམ་བུ་མཛད། ནུབ་མོ་གྲོང་དུ་མི་ཉལ་བའི་དམ་བཅའ་ཡོད་པས་བླ་མའི་དྲུང་དུ་འོང་བ་ལ་སྔར་གྱི་གྲོགས་པོ་ཅིག་ཡོད་པ་དེ་སླེབ་འདུག་པས། ཁོ་ན་རེ། ཟས་ནོར་ཐམས་ཅད་མེད་པར་བྱས་ནས། །ང་ཀུན་སྤྲང་རྒན་ཅིག་བྱས་ནས་ཟེར་བས་དེའི་ལེན་དུ་ཞི་བ་འོད་ཀྱིས་མགུར་འདི་གསུངས་སོ། །བླ་མ་རྗེ་བཙུན་སངས་རྒྱས་ཀྱི་ངང༌། །ཕ་མ་གཉིས་པོ་དགེ་སྦྱོར་མཆོད་གནས་རྟེན། །སྤུན་ཟླ་ཕན་ཆད་འཁོར་བའི་རྒྱུ། །བདག་དེས་ཀྱང་ཕ་ཡུལ་སྤངས་པ་ལགས། །རང་ཉིད་གཅིག་པུ་སངས་རྒྱས་ངང༌། །ཆོས་མཐུན་གྲོགས་པོ་དགེ་སྦྱོར་རྟེན། །གསུམ་བཞི་ཕན་ཆད་ལོང་གཏམ་རྒྱུ། །བདག་དེས་ཀྱང་གཅིག་པུར་སྡོད་པ་ལགས། །གདམས་ངག་ཚིག་བཞི་སངས་རྒྱས་ངང༌། །གསོལ་འདེབས་དཔེ་བུམ་དགེ་སྦྱོར་རྟེན། །དཔེ་ཆ་མང་པོ་ང་རྒྱལ་རྒྱུ། །བདག་དེས་ཀྱང་ཟིན་བྲིས་སྤངས་པ་ལགས། །རི་ཁྲོད་དབེན་པ་སངས་རྒྱས་ངང༌། །འཚོ་བ་ཟྭ་ཚོད་དགེ་སྦྱོར་རྟེན། །རྫས་དང་ཡོ་བྱད་ཆགས་པའི་རྒྱུ། །བདག་དེས་ཀྱང་ཞིང་ཁང་སྤངས་པ་ལགས། །རྒྱལ་ཁམས་ཕྱོགས་མེད་སངས་རྒྱས་ངང༌།

དད་པ་ཅན་གྱི་དགེ་སྦྱོར་བསོད་སྙོམས་རྟེན། །འཁོར་གཡོག་མང་པོ་ཉོན་མོངས་རྒྱུ། །བདག་ངེས་ཀྱང་འཁོར་གཡོག་སྤངས་པ་ལགས། །ཞེས་གསུངས་པས། བླ་མ་ཡང་མཉེས། ཁོ་གྲོགས་པོ་ཡང་དད། ཀ་ཆ་མང་དུ་ཕུལ། དེ་ནས་སྔར་ཁོ་ལ་དར་མ་དབང་ཕྱུག་བྱ་བ་ཡིན་པ་ལ། ཕྱིས་རས་པ་ཞི་བ་འོད་ཟེར་བའི་ཡོངས་སུ་གྲགས་པ་ཅིག་བྱུང་ངོ༌། །དེ་ཐམས་ཅད་རས་པ་ཞི་བ་འོད་ཀྱི་སྐོར་རོ།། །།དེ་ནས་རྗེ་བཙུན་ལྷོ་སྒོ་ནས་ཕར་བྱོན་ཙ། མི་མང་པོ་རྩེ་སྣ་ལ་འཚོགས་འདུག་པའི་ནང་ནས་ཉ་མ་བཙུན་སེང་ངེ་བ་ཅིག་འདུག་པས། རྣལ་འབྱོར་པ་ཁྱོད་ཀྱི་ཡུལ་དང་ཕ་མ་ཉེ་འབྲེལ་རྣམས་གང་ཡིན་ཟེར་བའི་ལེན་དུ་མགུར་འདི་གསུངས་སོ། །རྗེ་བླ་མ་རྣམས་ལ་ཕྱག་འཚལ་ལོ། །བྱིན་གྱིས་བརླབ་པར་མཛད་དུ་གསོལ། །ཡབ་ནི་ཀུན་ཏུ་བཟང་པོ་ཡིན། །ཡུམ་ནི་འགྲོ་བ་བཟང་མོ་ཡིན། །ཕོ་བོ་ཐོས་པ་རྒྱལ་པོ་ཡིན། །ཨ་ནེ་སྣང་གསལ་སྒྲོན་མེ་ཡིན། །སྲིང་མོ་དད་པ་བརྟན་པོ་ཡིན། །གྲོགས་མོ་རང་བྱུང་ཡེ་ཤེས་ཡིན། །བུ་ནི་རིག་པའི་ཁྱེའུ་ཆུང་ཡིན། །དཔེ་ཆ་སྣང་སྲིད་གཞི་བཞག་ཡིན། །རྟ་ཕོ་རྣམ་ཤེས་རླུང་ཞོན་ཡིན། །ཡོན་བདག་དབུས་གཙང་རུ་བཞི་ཡིན། །ང་རང་མཆོད་རྟེན་དཀར་ཆུང་ཡིན། །ཞེས་གསུངས་པས། ཨ་ལ་ལ་ངོ་མཚར་ཆེ་བ་ཡོད་པར་འདུག་སྟེ་ངེད་འཇིག་རྟེན་པས་མི་གོ་བར་འདུག་པས་འདི་ལྟར་ཡིན་གསལ་བ་ཅིག་གསུང་བར་ཞུ་ཞུས་པས་ཡང་མགུར་འདི་གསུངས་སོ། །སྔོན་ཆད་དབྱངས་ལ་བསྐྱར་མ་མྱོང༌། །ད་རེས་ཚིག་ལ་གསལ་ཅིག་འདེབས། །ཡབ་གཅིག་ཀུན་ཏུ་བཟང་པོ་འདིས། །གདམས་ངག་ནུ་མར་སྨེད་པ་ལ། །ཉམས་ལེན་མུ་གེ་འོང་མ་མྱོང༌། །ཡུམ་གཅིག་འགྲོ་བ་བཟང་མོ་དེས། །རང་སེམས་མ་བུ་སྤྲོ་བསྡུ་ལ། །སེམས་འཁྲུལ་པའི་ཆད་ལྟ་འོང་མ་མྱོང༌། །ཕོ་བོ་ཐོས་པའི་རྒྱལ་པོ་དེས། །ཐབས་ཤེས་རལ་གྲི་ལག་ཏུ་གཏད། །ཕྱི་ནང་སྒྲོ་འདོགས་བཅད་ནས་བཞག །ཨ་ནེ་སྣང་གསལ་སྒྲོན་མེ་དེས། །རང་སེམས་མེ་ལོང་ཡང་ཡང་ལྟ། །བག་ཆགས་བྱ་ཡིས་གོས་མ་མྱོང༌། །སྲིང་མོ་དད་པའི་ལྕམ་མོ་དེས། །སེར་སྣའི་མདུད་པ་བཀྲོལ་ནས་བཞག

།ཟས་ནོར་སྡུག་བཙིར་བྱེད་མ་མྱོང༌། །གྲོགས་མོ་རང་བྱུང་ཡེ་ཤེས་དེས། །གཉིས་སུ་མེད་པར་འགྲོགས་འགྲོགས་ནས། །གཤིས་ངན་སྡུག་འཐབ་བྱེད་མ་མྱོང༌། །བུ་ཅིག་རིག་པའི་ཁྱེའུ་ཆུང་དེས། །སངས་རྒྱས་གདུང་རྒྱུད་སེམས་སེམས་ནས། །སྣབས་བཤལ་བུ་ཚ་གསོ་མ་མྱོང༌། །དཔེ་ཆ་སྣང་སྲིད་གཞིར་བཞག་དེ། །མཚན་པའི་གོ་ཡུལ་སྟོན་སྟོན་ནས། ཡིག་ནག་དཔེ་ཆ་ལྟ་མ་མྱོང༌། །རྟ་ཕོ་རྣམ་ཤེས་རླུང་ཞོན་དེས། །གར་འདོད་གནས་སུ་བསྐྱལ་བ་ལ། །ཁྲག་ཆགས་རྐང་བཞིའི་གཡོག་མ་མྱོང༌། །ཡོན་བདག་དབུས་གཙང་རུ་བཞི་དེས། །འཚོ་བ་གང་འདོད་སྦྱོར་བ་ལ། །ཕྱེ་རྐྱལ་གག་བཙིར་བྱེད་མ་མྱོང༌། །ང་རང་མཆོད་རྟེན་དཀར་ཆུང་འདི། །མཆོད་པ་དཀོན་མཆོག་མཆོད་པར་ཡིན། །བརྟེན་པ་བླ་མ་བསྟེན་པ་ཡིན། །དཀར་བ་ཆོས་ལ་དཀར་བ་ཡིན། །ཆུང་བ་ཉོན་མོངས་ཆུང་བ་ཡིན། །ང་དེ་ཕྱིར་མཆོད་དཀར་ཆུང་ཡིན། །ཞེས་གསུངས་པས། ཨ་ལ་ལ་དེ་ཤིན་ཏུ་བཟང་བ་རང་ཅིག་འདུག་ངེད་ནི་བུ་ནོར་མེད་ན་སྤྲང་པོ་ཡིན། ཁྱེད་ངེད་ཚོའི་ནང་དུ་འབྱོན་དུས་འཁོར་བའི་སྣང་བ་མེད་ལས་ཆེ་ཞུས་པས་ཡང་མགུར་འདི་གསུངས་སོ། །ངས་འཁོར་བ་འདི་ལ་ཕར་བལྟས་པས། །དང་པོ་འཁོར་བ་ཉམས་དགའ་པོ། །བར་དུ་སྣང་བ་བྲིད་མཁས་པོ། །ཐ་མ་བཙོན་དོང་ཐར་མེད་དོ། །འཁོར་བའི་མཐའ་ལ་ཞེན་པ་ལོག །དེ་ནས་གྲོགས་ལ་ཕར་བལྟས་པས། །གྲོགས་དང་པོ་ལྷ་མོ་འཛུམ་ཁ་མ། །བར་དུ་མི་མོ་གདོང་དམར་མ། །ཐ་མ་བདུད་མོ་ངོ་ནག་མ། །ཐན་གྲོགས་དེ་ལ་ཆགས་པས་ཕུང༌། །དེ་ནས་བུ་ལ་ཕར་བལྟས་པས། །བུ་དང་པོ་ལྷ་ཕྲུག་ཁ་འཇམ་པོ། །བར་དུ་ཁྱིམ་ཚེས་སྙིང་རིང་པོ། །ཐ་མ་དགྲ་བོ་ལན་ཆགས་པོ། །དགྲ་ལེན་མེད་གསོས་པས་བློ་ཉེས་ཆེ། །དེ་ནས་ནོར་ལ་ཕར་བལྟས་པས། །ནོར་དང་པོ་ནོར་བུ་རིན་པོ་ཆེ། །བར་དུ་མེད་ཐབས་མེད་པས་བཟུང༌། །ཐ་མ་སྦྲང་རྩི་བསགས་པ་བཞིན། །སྡུག་སོགས་བྱས་ཚད་མི་ཡིས་སྤྱད། །དེ་ལ་སོམ་ལ་ལྷ་ཆོས་མཛོད། །འཆི་ཀར་མི་འགྱོད་ཙམ་རེ་མཛོད། །ཅེས་གསུངས་པས་ཉ་མ་དད་པ་སྐྱེས་ནས།

རྣལ་འབྱོར་པ་ཁྱེད་ལ་ཆོས་བརྒྱུད་བཟང་པོ་ཨེ་ཡོད་ཅེས་ཟེར་བའི་ལན་དུ་མགུར་འདི་གསུངས་སོ། །ཆོས་སྐུ་ཀུན་ལ་ཁྱབ་པ་དེ་ཀུན་ཏུ་བཟང་པོ། །ལོངས་སྐུ་མཚན་དང་དཔེ་བྱད་ཀྱི་བརྒྱན་པ་དེ་རྡོ་རྗེ་འཆང་ཆེན། །སྤྲུལ་སྐུ་འགྲོ་དོན་ཕྱོགས་མེད་དུ་མཛད་པ་དེ་ཤཱཀྱ་ཐུབ་པ། །བརྒྱུད་པ་དེ་གསུམ་དང་ལྡན་པའི་རྣལ་འབྱོར་པ་ལགས། །བརྒྱུད་པ་དེ་གསུམ་ལ་དད་པའི་ཉ་མ་འདྲ་བདོག་གམ། །ཞེས་གསུངས་པས། ཡང་ཉ་མ་དེ་ན་རེ། རྣལ་འབྱོར་པ་ཁྱེད་བརྒྱུད་པ་བཟང་བར་འདུག །བརྒྱུད་པ་བཟང་བའི་ཞལ་པོ་ཡང་ཆེ་བར་འདུག་པ་ངོ་མཚར་ཆེ། བརྒྱུད་པ་དེ་ལྟ་བུ་ཡོད་པའི་སྟེང་དུ་བླ་མ་ངོ་མཚར་ཅན་ཡོད་དེ་འོང་བླ་མ་ཇི་སྐད་བྱ་བ་ཡོད་ཟེར་བ། ཡང་རྗེ་བཙུན་གྱིས་མགུར་འདི་གསུངས་སོ། །ཆོས་དཔེ་ཐོག་ན་འཆད་པ་དེ་ཕྱི་ཡི་བླ་མ། དོན་ཐོག་ན་གོ་བ་ནང་གི་བླ་མ། །གོ་ཐོག་ན་འཇོག་པ་དེ་དོན་གྱི་བླ་མ། །བླ་མ་དེ་གསུམ་ལྡན་པའི་རྣལ་འབྱོར་པ་ལགས་སོ། །བླ་མ་ང་གསུམ་བསྟེན་པའི་ཉ་འདྲ་བདོག་གམ། གསུངས་པས། ཡང་ཉ་མ་དེ་ན་རེ། ཁྱོད་བླ་མ་ཡང་བཟང་བར་འདུག །བླ་མ་བཟང་བའི་ཞལ་ཡང་ཆེ་བར་འདུག་པ་ངོ་མཚར་ཆེ། བླ་མ་དེ་ལྟ་བུ་བསྟེན་པའི་སྟེང་དུ་དབང་ཐོབ་དགོས་པ་ཡིན་པས། དབང་ཐོབ་བམ་མ་ཐོབ་ཟེར་བས། ཡང་རྗེ་བཙུན་གྱིས་གསུངས་པ། བུམ་པ་མགོ་ཐོག་ཏུ་བཞག་པ་དེ་ཕྱི་ཡི་དབང་བསྐུར། །ནང་ལུས་ལྷ་སྐུར་བསྒོམ་པ་དེ་ནང་གི་དབང་བསྐུར། །སེམས་ལ་བདེ་བ་བརྙེད་པ་དེ་དོན་གྱི་དབང་བསྐུར། །དབང་བསྐུར་དེ་གསུམ་དང་ལྡན་པའི་རྣལ་འབྱོར་པ་ལགས། །དབང་བསྐུར་དེ་གསུམ་ཞུ་བའི་ཉ་མ་འདྲ་བདོག་གམ། གསུངས་པས། ཡང་ཉ་མ་དེ་ན་རེ། དབང་བསྐུར་ཟབ་མོ་ཡང་ཐོབ་པར་འདུག །དབང་བསྐུར་ཟབ་མོ་ཐོབ་པའི་ཞལ་པོ་ཡང་ཆེ་བར་འདུག་པ་ངོ་མཚར་ཆེ། དབང་བསྐུར་ཟབ་མོ་དེ་ལྟ་བུ་ཐོབ་པའི་སྟེང་དུ་མ་སྨིན་པ་སྨིན་པར་བྱེད་པའི་དབང་ཐོབ་ནས། སྨིན་པ་གྲོལ་བར་བྱེད་པ་ལ་ལམ་བསྐྱེད་རྫོགས་གཉིས་ཀྱི་ཁྲིད་བྱ་བ་ཚར་རམ་མ་ཚར་ཟེར་བས།

ཡང་རྗེ་བཙུན་གྱིས་གསུངས་པ། ཕྱི་ཡུལ་གྱི་འཁྲི་བ་ཆོད་པ་དེ་ཕྱི་ཡི་ཁྲིད། །ནང་རིག་པ་སྲང་དུ་འཛུད་པ་དེ་ནང་གི་ཁྲིད། །ཅིར་སྣང་ཆོས་སྐུར་གོ་བ་དེ་དོན་གྱི་ཁྲིད། །ཁྲིད་དེ་གསུམ་ཚར་བའི་རྣལ་འབྱོར་པ་ལགས་སོ། །ཁྲིད་དེ་གསུམ་བསྒོམ་པའི་ཉ་མ་འདྲ་ཡོད་དམ། གསུངས་པས། ཡང་ཉ་མ་དེ་ན་རེ། རྣལ་འབྱོར་པ་ཁྱེད་ཀྱི་ཁྲིད་ཟབ་མོ་ཡང་ཚང་བར་འདུག །ཁྲིད་ཟབ་མོ་ཚར་བའི་ཞལ་ཡང་ཆེ་བར་འདུག་པ་ངོ་མཚར་ཆེ། ཁྲིད་ཟབ་མོ་དེ་ལྟ་བུ་ཚར་བའི་སྟེང་ལ་གཅོད་དགོས་པས། གཅོད་ཀྱི་གདམས་པ་ཡོད་དམ་མེད་ཅེས་ཟེར་བས། ཡང་རྗེ་བཙུན་གྱིས་གསུངས་པ། གཉན་ས་རི་ཁྲོད་འགྲིམ་པ་དེ་ཕྱི་ཡི་གཅོད། །ཕུང་པོ་གཟན་དུ་བསྐྱུར་བ་དེ་ནང་གི་གཅོད། །ཉག་ཅིག་རྩད་ནས་གཅོད་པ་དེ་དོན་གྱི་གཅོད། །གཅོད་དེ་གསུམ་དང་ལྡན་པའི་རྣལ་འབྱོར་པ་ལགས་སོ། །གཅོད་དེ་གསུམ་དང་ལྡན་པའི་ཉ་མ་འདྲ་བདོག་གམ། གསུངས་པས། ཡང་ཉ་མ་དེ་ན་རེ། རྣལ་འབྱོར་པ་ཁྱེད་ཀྱི་གཅོད་ཀྱི་གདམས་པ་ཡང་ཟབ་པར་འདུག་པ་ངོ་མཚར་ཆེ། གཅོད་དེ་ལྟ་བུ་ཡོད་པའི་སྟེང་ལ་ལྟ་སྒོམ་སྤྱོད་པའི་གདིང་ཐོབ་དགོས་པ་ཡིན་པས། གདིངས་དེ་ཐོབ་བམ་མ་ཐོབ་ཟེར་བས། ཡང་གསུངས་པ། ལྷ་མེད་འདྲེ་མེད་ལྟ་བའི་གདིང༌། །བསྒོམ་མེད་ཡེངས་མེད་སྒོམ་པའི་གདིང༌། །ཆགས་མེད་ཞེན་མེད་སྤྱོད་པའི་གདིང༌། །གདིང་དེ་གསུམ་དང་ལྡན་པའི་རྣལ་འབྱོར་པ་ལགས་སོ། །གདིང་དེ་གསུམ་དང་ལྡན་པའི་ཉ་མ་འདྲ་བདོག་གམ། གསུངས་པས། མོ་ན་རེ། རྣལ་འབྱོར་པ་ཁྱེད་ལྟ་སྒོམ་གྱི་གདིང་དང་ལྡན་པར་འདུག །གདིང་དང་ལྡན་པའི་ཞལ་པོ་ཡང་ཆེ་བར་འདུག་པ་ངོ་མཚར་ཆེ། གདིང་དེ་གསུམ་དང་ལྡན་པའི་སྟེང་ལ་གཞི་ལམ་འབྲས་གསུམ་གྲུབ་དགོས་པས། གཞི་ལམ་འབྲས་གསུམ་གྲུབ་བམ་མ་གྲུབ་ཟེར་བས། རྗེ་བཙུན་གྱིས། གཞི་དངོས་པོ་རུ་མ་གྲུབ་ཁྱབ་བདལ་ཆེན་པོར་ཤར། ལམ་དངོས་པོ་རུ་མ་གྲུབ་ཟང་ཐལ་ཆེན་པོར་ཤར། །འབྲས་བུ་དངོས་པོ་རུ་མ་གྲུབ་ཆོས་ཀྱི་སྐུ་རུ་ཤར། །འཆར་ཚུལ་དེ་གསུམ་དང་ལྡན་པའི་རྣལ་འབྱོར་པ།

ལགས་སོ། །འཆར་ཚུལ་དེ་གསུམ་དང་ལྡན་པའི་ཉ་མ་འདྲ་བདོག་གམ། །ཞེས་གསུངས་པས་ཉ་མ་དེ་ཤིན་ཏུ་དད་ནས་ཕྱག་ལ་འགྱུས ཏེ་ནང་དུ་གདན་དྲངས་ནས་བསྙེན་བཀུར་བཟང་པོ་བྱས་ཏེ། སྒོམ་ཅིག་ཞུ་ཟེར་ནས་གསོལ་འདེབས་འདི་རྗེ་བཙུན་གྱི་དྲུང་དུ་ཕུལ་ལོ། །འོ་ན་རྗེ་བཙུན་རིན་པོ་ཆེ། །ཉིན་པར་བྱ་བའི་ལས་ཀྱིས་བྲེལ། །ནུབ་མོ་གཏི་མུག་གཉིད་དུ་སོང༌། །ནང་ནུབ་ལྟོ་རྒྱབ་ཁོལ་པོར་སོང༌། །དམ་ཆོས་བྱེད་པའི་ལོངས་མ་བྱུང༌། །ད་སངས་རྒྱས་འཐོབ་པའི་ཆོས་ཤིག་ཞུ། །བྱང་ཆུབ་འཐོབ་པའི་ཆོས་ཤིག་ཞུ། ཟེར་བའི་ལེན་དུ་རྗེ་བཙུན་གྱིས་དཔེ་བཞི་དོན་ལྔའི་མའི་མགུར་འདི་གསུངས་སོ། །ཨ་ངེ་ཉ་མ་དད་པ་ཅན། །གསོན་དང་ཕྱུག་མོ་དད་པ་ཅན། །ཁྱེད་ནམ་མཁའ་འདི་ལ་ཡར་ལྟོས་ལ། །མཐའ་དབུས་མེད་པའི་སྒོམ་ཞིག་གྱིས། །ཉི་ཟླ་གཉིས་ལ་ཡར་ལྟོས་ལ། །གསལ་འགྲིབ་མེད་པའི་སྒོམ་ཞིག་གྱིས། །རི་བོ་འདི་ལ་ཡར་ལྟོས་ལ། །འཕོ་འགྱུར་མེད་པའི་སྒོམ་ཞིག་གྱིས། །རྒྱ་མཚོ་འདི་ལ་མར་ལྟོས་ལ། །རྦ་རླབས་མེད་པའི་སྒོམ་ཞིག་གྱིས། །རང་སེམས་འདི་ལ་ཚུར་ལྟོས་ལ། །རྣམ་རྟོག་མེད་པའི་སྒོམ་ཞིག་གྱིས། །ཞེས་གསུངས་པས། ཉ་མས་དེ་ནུབ་མཚན་དཀར་ཡལ་ལེ་བསྒོམ་པས། ཕྱིར་ནང་བླ་མ་མཇལ་དུ་ཕྱིན་ནས་སེམས་དཔྱོད་འདི་ཕུལ་ལོ། །འོ་ན་སྐྱེས་མཆོག་རིན་པོ་ཆེ། །ནམ་མཁའ་བསྒོམ་དུ་གཏུབ་ལགས་ཏེ། །ལྷོ་སྤྲིན་བྱུང་ན་ཇི་ལྟར་བསྒོམ། །ཉི་ཟླ་བསྒོམ་དུ་གཏུབ་ལགས་ཏེ། །གཟའ་སྐར་འཁྲུགས་ན་ཇི་ལྟར་བསྒོམ། །རི་བོ་བསྒོམ་དུ་གཏུབ་ལགས་ན། །རྩི་ཤིང་རྒྱས་ན་ཇི་ལྟར་བསྒོམ། །རྒྱ་མཚོ་བསྒོམ་དུ་གཏུབ་ལགས་ན། །རྦ་རླབས་འཁྲུགས་ན་ཇི་ལྟར་བསྒོམ། །རང་སེམས་བསྒོམ་དུ་གཏུབ་ལགས་ན། །རྣམ་རྟོག་འཕྲོ་ན་ཇི་ལྟར་བསྒོམ། །ཞེས་ཞུས་པས། རྗེ་བཙུན་གྱིས་གེགས་སེལ་གྱི་མགུར་འདི་གསུངས་སོ། །ཨང་ངེ་ཉ་མ་དཔའ་དར་འབུམ། །གསོན་དང་ཕྱུག་མོ་དད་པ་ཅན། །ནམ་མཁའ་བསྒོམ་དུ་གཏུབ་ལགས་ན། །ལྷོ་སྤྲིན་ནམ་མཁའི་ཆོ་འཕྲུལ་ཡིན།

ད་རུང་ཆོ་འཕྲུལ་གཏན་ལ་ཕོབ། །ད་རུང་སེམས་ཉིད་གཏན་ལ་ཕོབ། །ཉི་ཟླ་བསྒོམ་དུ་གཏུབ་ལགས་ན། །གཟའ་སྐར་ཉི་ཟླའི་ཆོ་འཕྲུལ་ཡིན། །ད་རུང་ཆོ་འཕྲུལ་གཏན་ལ་ཕོབ། །ད་རུང་སེམས་ཉིད་གཏན་ལ་ཕོབ། །རྒྱ་མཚོ་བསྒོམ་དུ་གཏུབ་ལགས་ན། །རྦ་རླབས་རྒྱ་མཚོའི་ཆོ་འཕྲུལ་ཡིན། །ད་རུང་ཆོ་འཕྲུལ་གཏན་ལ་ཕོབ། །ད་རུང་སེམས་ཉིས་གཏན་ལ་ཕོབ། །རི་བོ་སྒོམ་དུ་གཏུབ་ལགས་ན། །རྩི་ཤིང་རི་བོའི་ཆོ་འཕྲུལ་ཡིན། །ད་རུང་ཆོ་འཕྲུལ་གཏན་ལ་ཕོབ། །ད་རུང་སེམས་ཉིད་གཏན་ལ་ཕོབ། །རང་སེམས་བསྒོམ་དུ་བཏུབ་ལགས་ན། །རྣམ་རྟོག་སེམས་ཀྱི་ཆོ་འཕྲུལ་ཡིན། །ད་རུང་རྣམ་རྟོག་བདར་ཤ་ཆོད། །ད་རུང་སེམས་ཉིད་གཏན་ལ་ཕོབ། །ཅེས་གསུངས་ཏེ་བླ་མས་གདམས་ངག་བསྟན་པས་ཉམས་བཟང་པོ་སྐྱེས་ཏེ། བླ་མས་ཞལ་ཏ་རྒྱབ་སྐྱོར་བཞི་མ་འདི་མགུར་དུ་གསུངས་སོ། །ཨང་ངེ་ཉ་མ་དཔའ་དར་འབུམ། །གསོན་དང་ཕྱུག་མོ་དད་པ་ཅན། །ཚེ་འདི་ལས་ཕྱི་མ་ཤུལ་ཐག་རིང༌། །དེ་ལ་བརྒྱགས་ཕྱེ་གྲབས་སུ་ཚུད་ལགས་སམ། །བརྒྱགས་ཕྱེ་སྦྱིན་པ་ཡིན་པས་བཏགས་ལགས་སམ། །དགྲ་སེར་སྣ་ཟེར་བའི་གག་ཆིང་མཁན། །འདིས་ཕན་ཕན་བྱས་ཀྱང་གནོད་པ་བསྐྱལ། །སེར་སྣ་དགྲ་བོ་ཡིན་པས་ཤེས་ལགས་སམ། །ཤེས་ན་རྒྱབ་ཏུ་སྐྱུར་ལ་ཐོང༌། །ཨང་ངེ་ཉམ་པ་དཔའ་དར་འབུམ། །གསོན་དང་ཕྱུག་པོ་དད་པ་ཅན། །ཚེ་འདི་ལས་ཕྱི་མ་མུན་པ་ནག །གསལ་མེ་གྲབས་སུ་ཚུད་ལགས་སམ། །གསལ་མེ་འོད་གསལ་ཡིན་པས་བསྒོམ་ལགས་སམ། །དགྲ་གཏི་མུག་ཟེར་བའི་རོ་ཉལ་མཁན། །འདིས་ཕན་བཞིན་བྱས་པས་གནོད་པ་བསྐྱལ། །གཏི་མུག་དགྲ་བོ་ཡིན་པས་ཤེས་ལགས་སམ། ཤེས་ན་རྒྱབ་ཏུ་སྐྱུར་ལ་ཐོང༌། །ཨང་ངེ་ཉ་མ་དཔའ་དར་འབུམ། །གསོན་དང་ཕྱུག་མོ་དད་པ་ཅན། ཚེ་འདི་ལས་ཕྱི་མ་འཇིགས་པ་ཆེ། །དེ་ལས་སྐྱེལ་མ་གྲབས་སུན་ཚུད་ལགས་སམ། །སྐྱེལ་མ་ལྷ་ཆོས་ཡིན་པས་བྱས་ལགས་སམ། །དགྲ་གཉེན་འབྲེལ་ཟེར་བའི་བཤོལ་འདེབས་མཁན། འདིས་ཕན་བཞིན་བྱས་པས་གནོད་པ་སྐྱེལ། །ཉེ་འབྲེལ་དགྲ་བོ་ཡིན་པས་ཤེས་ལགས་སམ།

ཤེས་ན་རྒྱབ་ཏུ་སྐྱུར་ལ་ཐོང༌། །ཨང་ངེ་ཉ་མ་དཔའ་དར་འབུམ། གསོན་དང་ཕྱུག་མོ་དད་པ་ཅན། །ཚེ་འདི་ལས་ཕྱི་མ་ལམ་ཐག་རིང༌། །དེ་ལ་རྟ་ཕོ་གྲབས་སུ་ཚུད་ལགས་སམ། །རྟ་ཕོ་བརྩོན་འགྲུས་ཡིན་པས་བརྩམས་ལགས་སམ། །དགྲ་ལེ་ལོ་ཟེར་བའི་བསླུ་བྲིད་མཁན། འདིས་ཕན་བཞིན་བྱས་ནས་གནོད་པ་བསྐྱལ། །ལེ་ལོ་དགྲ་བོ་ཡིན་པས་ཤེས་ལགས་སམ། །ཤེས་ན་རྒྱབ་ཏུ་སྐྱུར་ལ་ཐོང༌། །ཞེས་གསུངས་ནས་ཁྱོད་ཆོས་ལ་དཔའ་འཁོར་བ་ལ་སྡར་བས་དཔའ་སྡར་འབུམ་ཡིན་གསུངས་ནས་གདམས་ངག་བསྒོམས་པས། སྙན་བརྒྱུད་འཛིན་པའི་རྣལ་འབྱོར་ངོ་མཚར་ཅན་གཡེར་དུ་ཐོན་པ་ཅིག་བྱུང་ངོ༌། །དེ་ཐམས་ཅད་གུང་ཐང་ལྷོ་སྒོའི་སྐོར་རོ།། །།དེར་ནས་རྗེ་བཙུན་གུང་ཐང་ཡངས་པའི་གྲོང་དུ་བྱོན་པ་ལ་མི་མང་པོ་མཁར་ལེན་བྱེད་ཅིང་འདུག་པ་ངེད་ཀྱི་མཁར་ལེན་འདིའི་དོད་ཅིག་ཁྱེད་ལ་བྱེད་རྒྱུ་ཨེ་ཡོད་ཟེར་བའི་ལེན་དུ་མགུར་འང་གསུངས་སོ། །ངེད་དད་པའི་ས་གཞི་བརྟན་པ་དང༌། །བརྩོན་འགྲུས་ཀྱི་རྩིག་པ་མཐོ་བ་དང༌། །བསམ་གཏན་གྱི་གྱང་ཞིང་ཆེ་བ་དང༌། །ཤེས་རབ་ཀྱི་བ་གམ་མཐོ་བ་དང༌། །དེ་བཞི་བསྡེབས་པའི་མཁར་ལེན་དེ། །ནམ་ཞིག་གཏན་གྱི་ས་མཁར་ཡིན། །ཁྱེད་འཇིག་རྟེན་མཁར་གྱིས་བསླུ་བསླུ་འདྲ། །ས་མཁར་བདུད་ཀྱི་བཙོན་ར་དེ་ཤོལ་ལ་ཐོང༌། །ཞེས་གསུངས་པས་ངེད་ཀྱི་ཞིང་གི་དོད་གང་ཡིན་ཟེར་བའི་ལན་དུ་མགུར་འདི་གསུངས་སོ། །ངེད་ཀུན་གཞིའི་ཞིང་ས་བཟང་པོ་ལ། །གདམས་ངག་གི་ས་བོན་འདེབས་པ་དང༌། །ཉམས་རྟོགས་ཀྱི་སྨྱུ་གུ་སྐྱེས་པ་དང༌། །སྐུ་གསུམ་ཀྱི་འབྲས་བུ་སྨིན་པ་སྟེ། །འདི་བཞི་བསྡེབས་པའི་སོ་ནམ་ལ། །ནམ་ཞིག་གཏན་གྱི་སོ་ནམ་ཡིན། །ཁྱེད་འཇིག་རྟེན་སོ་ནམ་གྱིས་བསླུ་བསླུ་འདྲ། །ལྟོ་རྒྱབ་ཀྱི་ཁོལ་པོ་དེ་སྐྱུར་ལ་ཐོང༌། །ཞེས་གསུངས་པས། བླ་མ་ལགས། ངེད་ཀྱི་ཟས་ནོར་གྱི་དོད་གང་ཡིན་ཟེར་བའི་ལེན་དུ་མགུར་འདི་གསུངས་སོ། །ངེད་སྟོང་ཉིད་ཀྱི་གཏེར་ཁ་བཟང་བ་དང༌། །འཕགས་པའི་ནོར་གྱིས་ཕྱུག་པ་དང༌། །དགེ་བཅུ་སྤྱད་ནས་བདེ་བ་དང༌།

ཟག་མེད་གཏེར་ལ་སྤྱོད་པ་སྟེ། །འདི་བཞི་བསྡེབས་པའི་ཟས་ནོར་དེ། །ནམ་ཞིག་གཏན་གྱི་ཟས་ནོར་ཡིན། ཁྱེད་འཇིག་རྟེན་ནོར་གྱིས་བསླུ་བསླུ་འདྲ། །སྒྱུ་མའི་མགོ་སྐོར་དེ་ཤོལ་ལ་ཐོང༌། །ཞེས་གསུངས་པས། བླ་མ་ལགས་ངེད་ཀྱི་ཕ་མེས་ཀྱི་དོད་གང་ཡིན་ཟེར་བའི་ལན་དུ་མགུར་འདི་གསུངས་སོ། །ངེད་སངས་རྒྱས་ཀྱི་སྤྱི་མེས་བཟང་བ་དང༌། །དམ་ཆོས་ཀྱི་ཞལ་ངོ་རང་པ་དང༌། །དགེ་འདུན་གྱི་ཚ་ཞང་དར་བ་དང༌། །ཆོས་སྐྱོང་གི་ལྟ་ཟུར་དཔའ་བ་སྟེ། དེ་བཞི་བསྡེབས་པའི་སྲིད་ཟླ་དེ། །ནམ་ཞིག་གཏན་གྱི་སྲིད་ཟླ་ཡིན། །ཁྱེད་འཇིག་རྟེན་གྱི་སྲིད་ཟླས་བསླུ་བསླུ་འདྲ། །གནས་སྐབས་ཀྱི་ཟ་རོགས་དེ་ཤོལ་ལ་ཐོང༌། །ཞེས་གསུངས་པས། བླ་མ་ལགས། ངེད་ཀྱི་ཆུང་མའི་དོད་གང་ཡིན་ཟེར་བའི་ལན་དུ་མགུར་འདི་གསུངས་སོ། །ངེད་བདེ་གཤེགས་ཀྱི་ཕ་མིང་བཟང་བ་དང༌། །བདེ་གསུམ་ཀྱི་གཡོ་སྦྱོར་མཁས་པ་དང༌། །གསལ་སྟོང་གི་ཤ་བཀྲག་དྭངས་པ་དང༌། ཉམས་རྟོགས་ཀྱི་རྒྱན་ཆ་མང་བ་སྟེ། །ཡང་འདི་བཞི་བསྡེབས་པའི་ཆུང་མ་དེ། །ནམ་ཞིག་གཏན་གྱི་གྲོགས་མོ་ཡིན། །ཁྱེད་འཇིག་རྟེན་གྱི་ཆུང་མས་བསླུ་བསླུ་འདྲ། །གནས་སྐབས་ཀྱི་འཐབ་རོགས་དེ་ཤོལ་ལ་ཐོང༌། །ཞེས་གསུངས་པས། བླ་མ་ལགས་ངེད་ཀྱི་བུ་ཡི་དོད་གང་ཡིན་ཟེར་བའི་ལན་དུ་མགུར་འདི་གསུངས་སོ། །ངེད་རིག་པ་རང་གྲོལ་གྱི་བུ་ཆུང་འཁྲུངས་པ་དང༌། །བྱིན་རླབས་རང་འབར་གྱི་ཚར་སྐྱེད་ཆེ་བ་དང༌། །ཉམས་རྟོགས་ཀྱི་སྨྲ་ལྕེ་བདེ་བ་དང༌། །སངས་རྒྱས་ཀྱི་གདུང་བརྒྱུད་འཛིན་པ་སྟེ། །ཡང་དེ་བཞི་བསྡེབས་པའི་བུ་ཚ་སྟེ། །ནམ་ཞིག་གཏན་གྱི་སྔས་བུ་སྟེ། །ཁྱེད་འཇིག་རྟེན་གྱི་བུ་ཡིས་བསླུ་བསླུ་འདྲ། །ད་འཁོར་བའི་བཤུལ་ཐག་དེ་ཆོད་ལ་ཐོང༌། །ཁྱེད་མང་ཡུལ་ཡོན་བདག་རྒན་གཞོན་དང༌། །ང་གུང་ཐང་གི་མི་ལ་རས་པ་རྣམས། །གླུ་ཕར་དྲི་ཚུལ་དྲིའི་བག་ཆགས་དེས། །དཔལ་ཨོ་རྒྱན་ཡུལ་དུ་མཇལ་བར་ཤོག །ཅེས་གསུངས་པས།

ཡོན་བདག་དེ་རྣམས་དད་པ་སྐྱེས་སྐྱེ་ཏེ་ཆོས་གནས་པ་མང་པོ་བྱུང་ངོ༌། །དེ་ཐམས་ཅད་གུང་ཐང་གི་སྐོར་རོ།། །། ༈ དེ་ནས་རྗེ་བཙུན་མང་ཡུལ་གུང་ཐང་གི་ཡང་པ་ཅན་གྱི་ཚོང་འདུས་སུ་བྱོན་པ་ལ། རྩེ་སྣ་མང་པོ་བྱེད་ཅིང་འདུག་པའི་ནང་ནས་བུ་མོ་ཤ་སྔོ་ལ་དངས་པ། རྣམ་རིག་བཀྲ་ཞིང་ཤེས་པ་གསལ་བ་ཅིག་འདུག་པས་རྣལ་འབྱོར་པ་གང་ནས་བྱོན། ཡུལ་དང་ཕ་ཚན་ལ་ཅི་ཟེར་ཞེས་ཟེར་བའི་ལན་དུ་རིགས་བརྒྱུད་བྱོན་ཚུལ་གྱི་མགུར་འདི་གསུངས་སོ། །ཡུལ་ནི་བདེ་ཆེན་ཀུན་བཟང་ཡིན། །ཞིང་ནི་འདུན་པ་བཟང་པོ་ཡིན། །ཁོང་པ་སྙིང་རྗེ་དྲག་པོ་ཡིན། །ཕ་ཚན་བདེ་གཤེགས་རིགས་བཟང་ཡིན། །ཕ་སྤུན་ཕྱོགས་བཅུའི་ཆོས་མཛད་ཡིན། །ཡབ་མེས་ཏེ་ལོ་ནཱ་རོ་ཡིན། །ཕ་ནི་ཐབས་ཀྱི་རྒྱལ་པོ་ཡིན། །མ་ནི་ཤེས་རབ་བཟང་མོ་ཡིན། །ཕོ་བོ་དམ་ཚིག་གཙང་མ་ཡིན། །ནུ་བོ་བརྩོན་འགྲུས་དྲག་པོ་ཡིན། །སྲིང་མོ་དད་པ་བརྟན་པོ་ཡིན། །ང་རང་རང་བྱུང་ཐོལ་སྐྱེས་ཡིན། །རང་གི་གནས་ལུགས་རྟོགས་པ་ཡིན། །བྱུང་བ་ཡོན་ཏན་འབྱུང་བ་ཡིན། །ཏོལ་ནི་ལྷ་དང་མཇལ་བ་ཡིན། །སྐྱེས་པ་ཆོས་སྐུར་སྐྱེས་པ་ཡིན། །ཞེས་གསུངས་པས། མོ་ན་རེ། ཁྱེད་ཡབ་ཐོས་པ་སེ་བ་བྱ་བ་ལ། །སྲས་མི་ལ་རས་པ་བྱ་བ་ཅིག་བྱུང་ཟེར་ནས་ཡོད་ཟེར་བ་དེ་ཡིན་ལས་ཆེ། ནང་དུ་དྲོ་མཛད་པ་ལ་བྱོན་པར་ཞུ་ཞུས་པས། ངས་ཐེམ་པ་སྤངས་ནས་ཡོད་གསུངས་པས། མོས་ཁང་པའི་རྒྱབ་ཏུ་སྐས་ཤིག་བཙུགས་ནས་དཔོན་སློབ་གཉིས་སྤྱན་དྲངས་ཏེ་དྲོ་དྲངས་ནས་ལོ་གསུམ་བཞུགས་ནས་ཞབས་ཏོག་བྱེད་ཞུས་པས། ཞག་བདུན་དུ་བཞུགས་པར་གནང་ངོ༌། །ཉིན་གཅིག་མཆོད་རྟེན་ཆེན་པོ་ཅིག་ཡོད་ཟེར་ནས། མོ་ཡི་གོས་ངན་པ་རྣམས་ཕུད། བཟང་པོ་རྣམས་གྱོན་ནས། རྣལ་འབྱོར་པ་ཁྱེད་གཟིགས་མོ་ལ་འབྱོན་ནམ་ཞུས་པས། ངས་ནི་སེམས་ལ་ལྟ་བས་ཆོག་གསུངས་པས། མོ་ན་རེ། འོ་ན་བུ་ཆུང་ངུར་མ་འཇུག །རེས་ལུག་མི་ཡི་ཞིང་དུ་མ་གཏོང་སྡོང་བུ་འགའ་དང་ཚྭ་ཚྭ་འགའ་ཡང་མཛོད།

ཁྱེད་རྣལ་འབྱོར་པ་གཞོན་པས་ཁང་པ་ལ་ཕྱག་བདར་གྱིས། ཕོར་སྡེར་གཙང་མ་གྱིས་ཟེར་ནས་བུད་སོང་ངོ༌། །དེར་ཁོང་དཔོན་སློབ་གཉིས་ཀྱིས་ལས་ཟེར་བ་རྣམས་གཅིག་ཀྱང་མ་འགྲུབ་པས། བྱིས་པ་ངུས་ཤིང་རས་དང་ཚ་ཚ་རྒྱུ་ཡི་ས་ཡང་གཏོར། རེའུ་ལུག་མི་ཡི་ཞིང་ཁར་སོང་ནས་སུག་གེ་བཅག །ཕོར་སྡེར་མ་བཀྲུས། ཕྱག་བདར་མ་བྱས་པས་ཡོད་པ་ལགས། མོ་སླེབ་བྱུང་ནས་རྣལ་འབྱོར་པ་ཁྱེ་ད་ཐེམ་པ་སྤངས་ཟེར་ཙ། རེའུ་ལུག་དང་བུ་ཆུང་ལ་སྙིང་རྗེ་མ་སྐྱེས་ཟིན། །ཞེས་ཟེར་བའི་ལན་དུ་སོ་ནམ་དཔེ་དྲུག་མ་འདི་མགུར་དུ་གསུངས་སོ། །གནས་བདེ་ཆེན་ཆོས་སྐུའི་སྤང་ཁ་ཡངས་པ་འདིར། །གཞི་འགྱུར་མེད་རེའུ་ལུག་བསྐྱང་བསྐྱངས་ནས། །རྐང་བཞི་རེའི་ལུག་བསྐྱོང་བའི་ལོང་མ་བྱུང༌། །རེའུ་ལུག་སྐྱོང་མཁན་ལེགས་སེ་འབུམ་མེས་མཛོད། །ངས་བྱམས་དང་སྙིང་རྗེའི་ཨ་མ་དེས། །གཉུག་མ་ངོ་སྤྲོད་བུ་ཆུང་བསྐྱངས་བསྐྱངས་ནས། །སྣབས་བཤལ་བུ་ཆུང་འཁྲིད་པའི་ལོང་མ་བྱུང༌། །སྣབས་བཤལ་འབྲིད་མཁན་ལེགས་སེ་འབུམ་མེས་མཛོད། །སྒོམ་མི་འགྱུར་རི་བོ་བརྟན་པོ་ལ། །དྲན་པ་ཡེང་མེད་ཀྱི་ཚ་ཚ་བཏབ་བཏབ་ནས། །ཚ་ཚ་འབི་འབི་བྱེད་པའི་ལོང་མ་བྱུང༌། །ཚ་ཚ་འབི་འབི་བྱེད་མཁན་ལེགས་སེ་འབུམ་མེས་མཛོད། །ངས་བྱང་ཁོག་སྟོད་ཀྱི་མཆོད་ཁང་དུ། །འོད་གསལ་གྱི་མར་མེ་ཕུལ་ཕུལ་ནས། །རས་དཀར་སྡོང་བུ་དཀྲི་བའི་ལོང་མ་བྱུང༌། །རས་དཀར་སྡོང་བུ་དཀྲི་མཁན་ལེགས་སེ་འབུམ་མེས་མཛོད། །ང་སྒྱུ་མ་ལུས་ཀྱི་ཁང་རྒན་ལ། །འགག་ངན་ལང་གི་ས་རྡོ་ཕྱག་ཕྱག་ནས། །ཁང་པ་ཕྱག་བདར་བྱེད་པའི་ལོང་མ་བྱུང༌། །ཁང་པ་ཕྱག་བདར་ལེགས་སེ་འབུམ་མེས་མཛོད། །ངས་སྣ་ཚོགས་སྲིད་པའི་སྤྱད་ཆ་ལ། །སྒྱུ་མའི་རྩལ་སྦྱངས་བྱས་བྱས་ནས། །ཕོར་སྡེར་འཁྲུད་པའི་ལོང་མ་བྱུང༌། །སྤྱད་ཆ་འཁྲུད་མཁན་ལེགས་སེ་འབུམ་མེས་མཛོད། །ཅེས་གསུངས་ནས་ཁང་པའི་ཕྱི་རོལ་ཏུ་ཕར་འཕུར་ཏེ་བྱོན་པས། མོ་སྒོར་བརྒྱུགས་ཏེ་བླ་མ་ལ་འཇུས་ནས།

བླ་མ་ལགས་ངེད་འཇིག་རྟེན་པའི་སྣང་བ་ལ་ཕྱི་ཡི་རྩེ་སྣ་ཡང་ལོངས་སྤྱོད་དུ་བྱེད། ནང་གི་ཚ་ཚ་མར་མེའི་ཆོས་སྤྱོད་ཀྱང་ཕྱི་མའི་དོན་དུ་སེམས་པས། འདི་རྣམས་ཁྱད་དུ་མི་གསོད་པར་ཞུ་ཞུས་པས་དེའི་ལན་དུ་མགུར་འདི་གསུངས་སོ། །ཁྱེད་མི་ནག་པ་ཡི་ལྷ་རྟེན་འདི། །ལས་རྣམ་སྨིན་གསོག་པའི་རྩ་བ་ཡིན། །སེར་སྣས་བཅིངས་པའི་མར་མེ་འདི། །མི་དཔོན་མདུན་གྱི་ཕོ་མེ་འདྲ། །བེའུ་ལུག་མང་པོ་བདག་པོ་འདི། །ཤ་ཟ་སོ་ལ་ཆས་པ་འདྲ། །བུ་ཕྲུག་མང་པོའི་ཕ་མ་འདི། །ཁྲེལ་མེད་ལག་གི་ཤ་བཙོན་འདྲ། །ཁང་རྒན་གོག་པོའི་ཕྱག་བདར་འདི། །གྱང་ར་སྟོང་པའི་ཡི་དྭགས་འདྲ། །སྤྱོད་པ་མང་པོ་བདག་པོ་འདི། །ལྟ་ལོག་དཀོར་བདག་སྲུང་མ་འདྲ། །ཤོ་དར་གོར་མ་མདའ་ལ་སོགས། །ལྷ་མིན་འཁྲུགས་པ་རྩོད་པ་འདྲ། །མིག་མིང་འགྲིག་དང་རྒྱལ་བློན་སོགས། །རྒྱལ་རིང་ངན་པའི་འཁྲུག་གཞི་འདྲ། ཆབ་དང་ཆོ་ལོ་གཞི་འདེང་རྣམས། །འབྱུང་པོ་གཏོར་མ་རྩོད་པ་འདྲ། །སོ་ནམ་བྲེལ་མོའི་བཀའ་ཐག་དེ། །རྩ་ཤིང་འོག་གི་བ་དང་འདྲ། །གླུ་གར་རོལ་མོའི་རྩེ་སྣ་འདི། །བདུད་ཀྱི་ཕོ་ཉའི་མགོ་གཡོགས་འདྲ། །དེ་ལ་ལྟད་མོ་ལྟ་བ་རྣམས། །རི་དྭགས་སྨིག་རྒྱུ་རྙོགས་པ་འདྲ། །དེ་ལ་ཁ་གཏོགས་འཇལ་བ་རྣམས། །ལག་མགོ་མེ་ལ་བུས་པ་འདྲ། །དེ་ལ་འདོད་པས་གཡེང་བ་རྣམས། །དྲི་ཟ་ལྟོགས་རྫིས་ཐེབ་པ་འདྲ། །ཞེས་གསུངས་པས། མོ་ན་རེ། བླ་མ་ལགས་དེ་སྐད་མ་གསུངས། ངེད་ཚོས་ཀྱང་བླ་མཆོད་འཇོག་མྱོང༌། སྦྱིན་པ་དང་ཚོགས་གསོག་ཀྱང་བྱེད་མྱོང་བས་ཁྱད་དུ་མི་གསོད་པར་ཞུ་ཞུས་པས། བླ་མའི་ཞལ་ནས་ཡང་ཆ་བཅུ་མའི་མགུར་འདི་གསུངས་སོ། །བླ་མཆོད་སྙིང་རྗེ་མེད་པ་དེ། ཐེའུ་རང་ལྷ་རང་མཆོད་པ་འདྲ། །བདག་གཞན་ཕུང་བས་ཡ་རེ་ཆ། །སེམས་བསྐྱེད་མེད་པའི་ཆོས་སྤྱོད་དེ། །བླུན་པོ་མགོ་སྐོར་ར་བ་འདྲ། །འདོད་པ་འབར་བས་ཡ་རེ་ཆ། །ཕྱོགས་རིས་ཅན་གྱི་དགེ་བ་དེ། །ཁ་ལེན་སྟོན་མོའི་རི་མོ་འདྲ། །རེ་ཁོང་མང་བས་ཡ་རེ་ཆ། །ཞིང་ས་མེད་པའི་འབུལ་བ་དེ། །ཁྲམ་པར་སྤྱི་ནོར་གཏད་པ་འདྲ། །འཁྲུག་པ་འོང་བས་ཡ་རེ་ཆ། །སྙིང་རྗེ་མེད་པའི་སྦྱིན་པ་དེ། །ཀ་བ་བྲེང་པས་བྲབ་པ་འདྲ། །རང་ལ་འཁྲུས་པས་ཡ་རེ་ཆ། །རང་རྒྱུད་མ་དུལ་ལྟ་བ་དེ། །འུད་སྒོ་རྦད་གཏམ་བྱེད་པ་འདྲ། །རྒྱུ་འབྲས་གསོད་པས་ཡ་རེ་ཆ། །གནད་དུ་མ་སོང་སྒོམ་པ་དེ།

རྫུན་མས་ཟོལ་ཁང་དབུབ་པ་འདྲ། །ཡོད་ལོ་བྱས་པས་ཡ་རེ་ཆ། །རྟེན་འབྲེལ་མ་ཤར་སྤྱོད་པ་དེ། །སྨྱོན་པས་ཚ་ཆུ་འཐུང་བ་འདྲ། །རང་མགོ་གཡོགས་པས་ཡ་རེ་ཆ། །ཆོས་བརྒྱད་བསྒྲིགས་པའི་དམ་ཚིག་དེ། །མི་གཙང་དར་གྱི་གཏུམ་པ་འདྲ། །ནང་དུ་རྟུལ་པས་ཡ་རེ་ཆ། །རང་འདོད་མ་སྤངས་འབྲས་བུ་དེ། །རྫབ་ལ་མི་གཟུགས་བཟོས་པ་འདྲ། །རྐྱེན་ངན་མི་ཐུབ་ཡ་རེ་ཆ། །ཞེས་གསུངས་པས་དད་པ་སྐྱེས་ནས་མགོ་ལ་གཡུ་ཕུང་པོ་ཅིག་ཡོད་པ་མཎྜལ་བྱས་ཏེ་ཕུལ་ནས་ཚེ་གཅིག་ལ་སངས་རྒྱས་པའི་ཆོས་ཤིག་ཉན་ནས་བསྒོམ་འདོད་པས། ཟབ་མོའི་ཆོས་ཤིག་ཐུགས་ལ་ཐོགས་ཞུས་པས་བླ་མས་རྡོ་རྗེའི་རྐང་བཞི་པའི་མགུར་འདི་གསུངས་སོ། །ཁྱོད་ཉོན་དང་ཕྱུག་མོ་ལེགས་སེ་འབུམ། །རྣམ་རིག་བཀྲ་བའི་དད་པ་ཅན། ཁྱེད་རང་གི་ལུས་ལ་ཚུར་ལྟོས་ལ། །སྐྱིད་འདོད་མེད་པའི་སྒོམ་ཞིག་གྱིས། །རང་གི་ངག་ལ་ཚུར་ལྟོས་ལ། །སྨྲ་འདོད་མེད་པའི་སྒོམ་ཞིག་གྱིས། །རང་གི་སེམས་ལ་ཚུར་ལྟོས་ལ། །རྣམ་རྟོག་མེད་པའི་སྒོམ་ཞིག་གྱིས། །ལུས་ངག་ཡིད་གསུམ་མ་ཡེངས་ལ། །སྒོམ་རྒྱུ་ཡོད་པའི་སྒོམ་ཞིག་གྱིས། །ཞེས་གསུངས་པས་ཞག་བདུན་མ་ཡེངས་པར་བསྒོམས་པས་ཞག་བདུན་ནས་བླ་མ་ལ་དད་པ་སྐྱེས་ཏེ་གསེར་གྱི་ཕུད་ཅིག་ཡོད་པ་དེ་མཎྜལ་བྱས་ཏེ་ཕུལ་ནས་གསོལ་འདེབས་ཡན་ལག་བདུན་པ་འདི་གླུ་རུ་ཕུལ་ལོ། །རྗེ་ངོ་མཚར་རས་ཀྱི་ན་བཟའ་ཅན། །གཏད་པ་མེད་པའི་ཁེང་སེམས་ཅན། །ཡ་ང་མེད་པའི་ཞེ་དོགས་ཅན། །ཆགས་པ་མེད་པའི་བློ་གདེང་ཅན། །བརྟུལ་ཞུགས་རས་ལ་ཕྱག་འཚལ་ལོ། །བརྟུལ་ཞུགས་རས་ལ་མཆོད་པ་འབུལ། །བརྟུལ་ཞུགས་རས་ལ་སྡིག་པ་བཤགས། །བླ་མ་ཁྱེད་ལ་རྗེས་ཡི་རང༌། །བརྟུལ་ཞུགས་རས་ལ་གསོལ་བ་འདེབས། །བརྟུལ་ཞུགས་རས་པས་བྱིན་གྱིས་རློབས། །བདག་འགྲོ་བའི་དོན་ལ་ཐུགས་རྗེས་ཟུངས། །ངས་རང་གི་ལུས་ལ་ཚུར་བལྟས་ནས། །སྐྱིད་འདོད་མེད་པའི་སྒོམ་ཞིག་བྱས་ལགས་ཀྱང༌། །ད་རུང་སྐྱིད་འདོད་འོང་ཞིང་འདུག

།རང་གི་ངག་ལ་ཚུར་བལྟས་ནས། །སྨྲ་འདོད་མེད་པའི་སྒོ་ཞིག་བྱས་ལགས་ཀྱང༌། །ད་རུང་སྨྲ་འདོད་ཅིག་འོང་ཞིག་འདུག །རང་གི་སེམས་ལ་ཚུར་བལྟས་ནས། །རྣམ་རྟོག་མེད་པའི་སྒོམ་ཞིག་བྱས་ལགས་ཀྱང༌། ད་རུང་རྣམ་རྟོག་འོང་ཞིག་འདུག །ལུས་ངག་ཡིད་གསུམ་ལ་བལྟས་ནས། །བསྒོམ་རྒྱུ་མེད་པའི་སྒོམ་ཞིག་བྱས་ལགས་ཀྱང༌། །ད་རུང་སྒོམ་ཞིག་བྱེད་སྙིང་འདོད། །ཞེས་ཞུས་པས། དེའི་ལན་དུ་གེགས་སེལ་དང་ངོ་སྤྲོད་ཀྱི་མགུར་འདི་གསུངས་སོ། །ཁྱོད་ཉོན་དང་ཕྱུག་མོ་ལེགས་སེ་འབུམ། །རྣམ་རིག་བཀྲ་བའི་དད་པ་ཅན། །ཁྱོད་ལུས་ལ་སྐྱིད་འདོད་འདུག་པ་ན། །འདུས་པའི་གཉན་ལ་གསོན་བྲལ་རྒྱོབ། །བསགས་པའི་ནོར་རྫས་ཆོས་ལ་ཐོང༌། །ཞེན་ཆགས་མེད་པའི་ངང་དུ་སྡོད། །ཁྱོད་ངག་ལ་སྨྲ་འདོད་འདུག་པ་ན། །འཇིག་རྟེན་ཆོས་བརྒྱད་ཆུ་ལ་ཐོབ། །འཕྱོར་དང་རང་མཐོ་རླུང་ལ་སྐུར། །ང་རྒྱལ་མེད་པའི་ངང་དུ་སྡོད། །ཁྱོད་སེམས་ལ་རྣམ་རྟོག་འདུག་པ་ན། །རྣམ་རྟོག་དྲན་པའི་ཐག་པས་ཟུངས། །མཉམ་པ་ཉིད་ཀྱི་ངང་ལ་སྦོས། །གང་ཤར་རྗེས་མེད་ངང་ལ་སྐྱོངས། །ཁྱོད་ད་རུང་སྒོམ་ཞིག་འདོད་པ་ན། །སེམས་ཅན་རྣ མས་ལ་སྙིང་རྗེ་སྒོམ། །རང་ལུས་ཐུགས་རྗེ་ཆེན་པོར་བསྒོམ། །སྤྱིར་བོར་རྩ་བའི་བླ་མ་བསྒོམ། །སྟོང་པ་ཉིད་ལ་སྒོམ་ཡུན་སྲིངས། །རྗེས་ལ་བསྔོ་བ་རྒྱ་ཡིས་ཐོབ། །དེ་གོ་བར་གྱིས་ལ་ལྷ་ཆོས་གྱིས། །ཞེས་གསུངས་པ་ལེགས་པར་བསྒོམས་པས་ཁྲིད་དང་གདམས་ངག་སྟོན་ནུས་པའི་རྣལ་འབྱོར་མ་ཅིག་ཏུ་གྲོལ་ཏེ། ཚོགས་ཀྱི་འཁོར་ལོ་བརྒྱ་འདྲེན་པའི་དམ་བཅའ་ཡང་ཕུལ། དབུལ་ཕོངས་ཡོངས་ལ་ཟས་ནོར་ཡང་བཀྱེས་ཏེ་ངོ་མཚར་བ་ཅིག་བྱུང་ངོ༌། །དེ་ཐམས་ཅད་ལེགས་སེ་འབུམ་མེའི་སྐོར་རོ། །ན་མོ་གུ་རུ་རྗེ་བཙུན་མི་ལ་རས་པ་དེ་ཉིད་བསོད་སྙོམས་དུ་ཕྱིར་བཞུད་པ་ལ། ཡོན་བདག་ལེགས་སེ་འབུམ་མེ་བྱ་བས། རྗེ་བཙུན་ཆེན་པོ་ཁྱེད་རྒྱལ་ཁམས་ཕྱོགས་མེད་འགྲིམས་པ་ལ་འཕྲལ་གྱི་སྐྱབས་གནས་རེ་ས་མཐར་ཐུག་གི་གཏུག་སྒོ་ཇི་ལྟ་བུ་ཞིག་ཡོད་ཞུས་པས་དེའི་ལན་དུ་མགུར་བཞེངས་པ།

བླ་མ་བྱིན་རླབས་གྱི་རྩ་བ་ཅན། །ཡི་དམ་དངོས་གྲུབ་གྱི་རྩ་བ་ཅན། །མཁའ་འགྲོ་བྱིན་རླབས་ཀྱི་རྩ་བ་ཅན། །ཆོས་སྐྱོང་དཔལ་མགོན་གྱི་རྩ་བ་ཅན། བདག་མོས་པའི་ཡིད་ཀྱིས་སྐྱབས་སུ་མཆི། །ཕྱི་ནས་བར་ཆད་སོལ། །ནང་ནས་དངོས་གྲུབ་སྟེར། །བར་དོའི་ལམ་སྣ་དྲོངས། །སེམས་འཁྲུལ་པ་འགག་པར་བྱེད་པས། །མི་བདག་ལ་རེ་ས་སྐྱབས་གནས་དེ་ལས་མེད། ཡང་ཡོན་བདག་གིས་ཞུས་པ། རྗེ་བཙུན་ཁྱེད་ལ་རེ་ས་གཏུག་སྒོ་དེ་འདྲ་བ་གཅིག་ཡོད་པར་འདུག་པས་ད་ཕ་ཡུལ་ཇི་ལྟ་བུ་ཞིག་ཡོད་ཞུས་པས། གཞི་སྟོང་ཉིད་ཀྱི་ཕུ་ལུང་ཡང་དང་གཅིག །ཡེ་ཤེས་ཀྱི་ཆུ་རྒྱུན་འབྲས་བུ་གཉིས། །མཐའ་བྲལ་གྱི་རྩི་ཐོག་རྒྱས་དང་གསུམ། །གདམས་ངག་གི་ས་འཕྲང་དོགས་དང་བཞི། །དོན་དེ་བཞི་དང་ལྡན་པའི་ཕ་ཡུལ་ལ། །ངས་སྐྱེ་བ་གཏན་གྱི་སོ་ནམ་མ་བྱས་ན། །འཇིག་རྟེན་གྱི་ཡུལ་གྱིས་བསླུ་བསླུ་འདྲ། ཡོད་པས་འཚོ་སྐྱོང་མ་ཐུབ། །མེད་པས་བཙལ་གྱིས་མི་རྙེད་པའི་སྡུག་བསྔལ། །སྡང་བའི་དགྲ་དང་འཕྲད་དོགས། །གཉེན་བྱམས་པ་དང་འབྲལ་དོགས། དེ་བདག་རྣལ་འབྱོར་པ་ཐང་རང་བས་ཕ་ཡུལ་འདི་ལ་ཞེན་པ་ཆུང་བར་ཐལ་ལོ། །ཡང་ཡོན་བདག་གིས་ཞུས་པ། ཁྱེད་ཕ་ཡུལ་ཡག་པོ་དེ་འདྲ་ཞིག་ཡོད་པར་འདུག །སྲོག་མཁར་ཡང་ཅི་འདྲ་བ་ཞིག་ཡོད་ཞུས་པས། ཡང་རྗེ་བཙུན་གྱིས་མགུར་བཞེངས་པ། གཞི་དད་པའི་གཏིང་རྡོ་བརྟན་དང་གཅིག །བསམ་ཏན་གྱི་གྱང་ཞིང་ཆེ་དང་གཉིས། །བརྩོན་འགྲུས་ཀྱི་མགོ་འཕང་མཐོ་དང་གསུམ། །ཤེས་རབ་ཀྱི་བ་གམ་བཏགས་དང་བཞི། །དོན་དེ་བཞི་དང་ལྡན་པའི་སྐུར་མཁར་ལ། །ངས་སྐྱེ་བ་གཏན་གྱི་སྐུར་མཁར་མ་བྱས་ན། །ཁྱེད་འཇིག་རྟེན་གྱི་མཁར་གྱིས་སླུ་བསླུ་འདྲ། །འཇིག་པར་ནི་སླ། །རྩིགས་པར་དཀའ། །ཟས་ནོར་ཐམས་ཅད་ཀྱི་ཕུང་འདྲེ། །ཕ་སྤུན་ཐམས་ཅད་ཀྱི་སྡང་འདྲེ། །ཕུང་མཁར་རི་བོ་འདིའི་བདེན་རྫུན་ལ་ལྟོས་དང༌། །དེ་བས་བདག་རྣལ་འབྱོར་པ་ཐང་རང་བས་སྐུ་མཁར་འདི་ལ་ཞེན་པ་ཆུང་བར་ཐལ་ལོ། །ཡང་ཞུས་པ།

ཁྱེད་ལ་སྐུ་མཁར་ཡག་པོ་དེ་འདྲ་བ་ཡོད་པར་འདུག་པས། སྲིད་སྡེ་ཅི་འདྲ་ཡོད་ཞུས་པས་ཡང་མགུར་གསུངས་པ། སངས་རྒྱས་ཀྱི་གཙོ་བོ་བཟང་དང་གཅིག །དམ་ཆོས་ཀྱི་ཞལ་ངོ་རགས་དང་གཉིས། །དགེ་འདུན་གྱི་ཚ་ཞང་དར་དང་གསུམ། ཆོས་སྐྱོང་གི་སྟག་ཤར་དཔའ་དང་བཞི། །དོན་དེ་བཞི་བསྡེབས་པའི་སྲིད་སྡེ་ལ། །ངས་སྐྱེ་བ་གཏན་གྱི་སྲིད་སྡེ་མ་བྱས་ན། །ཁྱེད་འཇིག་རྟེན་གྱི་སྲིད་སྡེ་བསླུས་བསླུས་འདྲ། །གོང་མ་རྣམས་ལ་ཕྲག་དོག །བར་མ་རྣམས་ལ་ནི་འགྲན། །ཐ་མ་རྣམས་ལ་ནི་ཁྱད་གསོད། །གཉེན་ཉེ་དུ་ཁྱི་ཤིག་སྤར་བ་གང་པོ་འདིའི་བདེན་རྫུན་ལ་ལྟོས་དང༌། །དེ་བས་བདག་རྣལ་འབྱོར་པ་ཐང་རང་བས་སྲིད་སྡེ་ལ་ཞེན་པ་ཆུང་བར་ཐལ་ལོ། །ཡང་ཡོན་བདག་གིས་ཞུས་པ། ཁྱེད་ལ་སྲིད་སྡེ་ཡག་པ་དེ་འདྲ་བ་ཡོད་པར་འདུག་པས། འོ་ན་ཁྱེད་ལ་ཞིང་ཇི་ལྟ་བུ་ཡོད་ཞུས་པས། ཡང་རྗེ་བཙུན་གྱིས་མགུར་བཞེངས་པ། ཀུན་གཞིའི་ཞིང་ས་བཟང་བ་དང་གཅིག །བྱང་ཆུབ་ཀྱི་མྱུ་གུ་འཁྲུངས་པ་དང་གཉིས། །དགེ་བཅུའི་མེ་ཏོག་མཛེས་དང་གསུམ། །སྐུ་བཞིའི་འབྲས་བུ་སྨིན་དང་བཞི། །དོན་དེ་བཞི་བསྡེབས་པའི་ཞིང་ས་ལ། །ངས་སྐྱེ་བ་གཏན་གྱི་ཞིང་ས་མ་བྱས་ན། འཇིག་རྟེན་གྱི་ཞིང་ས་འདིས་བསླུ་བསླུ་འདྲ། །སོ་ནམ་ནི་དཀའ། །འབྲས་ནི་ཆུང༌། །ཀོར་སོ་ཡོད་ཙ་རང་འགྲོ་བའི་ཞིང་ས་འདིའི་བདེན་རྫུན་ལ་ལྟོས་དང༌། །དེ་བས་བདག་རྣལ་འབྱོར་པ་ཐང་རང་བས་ཞིང་ས་འདི་ལ་ཞེན་པ་ཆུང་བར་ཐལ་ལོ། །ཡང་ཞུས་པ། ཁྱེད་ལ་ཞིང་ས་ཡག་པོ་དེ་འདྲ་བ་ཞིག་ཡོད་པར་འདུག་པས། ད་ཁྱེད་ལ་ཆུང་མ་ཇི་ལྟ་བུ་ཞིག་ཡོད་ཞུས་པས། ཡང་རྗེ་བཙུན་གྱིས་མགུར་གསུངས་པ། གཞི་སྟོང་ཉིད་ཀྱི་ཆུང་མ་བཟང་དང་གཅིག །སྟོང་གསལ་གྱི་ཆོ་རིས་བཙུན་དང་གཉིས། །བདེ་སྟོང་གི་མཉམ་སྦྱོར་མཁས་དང་གསུམ། །དཀོན་མཆོག་གི་ཕ་མིང་བཟང་དང་བཞི། །དོན་དེ་བཞི་ལྡན་པའི་ཆུང་མ་ལ། །སྐྱེ་བ་གཏན་གྱི་ཆུང་མ་མ་བྱས་ན། །ཁྱེད་འཇིག་རྟེན་གྱི་ཆུང་མས་བསླུ་བསླུ་འདྲ། །ཁ་ནི་ཡར་ཟ། །སྙིང་ནི་ཕྱིར་བསམ། །ལྐོག་སྙོགས་ནི་རྐྱེན།

བདུད་མི་ལྕེ་བདེ་མ་འདིའི་བདེན་རྫུན་ལ་ལྟོས་དང༌། དེ་བས་བདག་རྣལ་འབྱོར་པ་ཐང་རང་བས་ཆུང་མ་ལ་ཞེན་པ་ཆུང་བར་ཐལ་ལོ། །ཡང་ཡོན་བདག་གིས་ཞུས་པ། ཁྱེད་ལ་ཆུང་མ་ཡག་པོ་དེ་འདྲ་བར་ཡོད་པར་འདུག་པས་སྲས་བུ་ཇི་ལྟ་བུ་ཡོད་ཞུས་པས། ཡང་རྗེ་བཙུན་གྱིས་མགུར་གསུངས་པ། རིག་པ་རང་གྲོལ་གྱི་སྲས་བུ་འཁྲུངས་དང་གཅིག །བྱིན་རླབས་རང་ཆས་ཀྱི་གཤོག་པ་རྒྱས་དང་གཉིས། །ཉམས་རྟོགས་རྟོ་མཉེན་གྱི་སྨྲ་ལྕེ་བདེ་དང་གསུམ། །བདེ་གཤེགས་ཀྱི་གདུང་བརྒྱུད་འཛིན་དང་བཞི། །དོན་དེ་བཞི་ལྡན་པའི་སྲས་བུ་ལ། །ངས་སྐྱེ་བ་གཏན་གྱི་སྲས་བུ་མ་བྱས་ན། །ཁྱེད་འཇིག་རྟེན་གྱི་སྲས་བུ་འདིས་ཀྱང་བསླུ་བསླུ་འདྲ། །ཆུང་དུས་ནས་སོས་དཀའ། ཆེ་ཙ་ན་ཡར་རྒོལ་དུ་འོང༌། །འཆི་ཁར་འཕྲེང་རྡོ་བྱེད་པའི་སྡུག་ཕྲུག་ཁ་དམར་པོ་འདིའི་བདེན་རྫུན་ལ་ལྟོས་དང༌། །དེ་བས་རྣལ་འབྱོར་པ་ཐང་རང་བས་ཀྱང་སྲས་བུ་ལ་ཞན་པ་ཐལ་ལོ། །ཡང་ཡོན་བདག་གིས་ཞུས་པ། ཁྱེད་ལ་སྲས་ཡག་པོ་དེ་འདྲ་བར་ཡོད་པར་འདུས་པས། འོ་ན་ཁྱེད་ལ་མཐར་ཐུག་གི་གཏུག་སྒོ་ཇི་ལྟ་བུ་ཞིག་ཡོད་ཞུས་པས་ཡང་མགུར་འདི་གསུངས་པ། སྣང་བ་ལ་ཞེན་པ་ལོག་པ་དང་གཅིག །འཁོར་བ་ལ་སྐྱོ་བ་སྐྱེས་པ་དང་གཉིས། །ཡིན་མིན་གྱི་སྒྲོ་འདོགས་ཆོད་པ་དང་གསུམ། གདམས་ངག་གི་རང་ངོ་ཤེས་པ་བཞི། །ང་རྣལ་འབྱོར་པའི་མཐར་ཐུག་པའི་གཏུག་སྒོ་དེ་ལ་བྱེད། །ཁྱེད་འཇིག་རྟེན་གྱི་བྱ་བ་དེ་འཁོར་བའི་རྒྱུ། །དགེ་བཤེས་རང་བྱུང་རྣམས་ཀྱི་སྡེ་འཁྲུགས་བྱེད། །སྔགས་པ་རྣམས་ཀྱི་ནང་རྒྱལ་བྱེད། །ཉ་མ་རྣམས་ཀྱིས་ཤབ་ཤུབ་བྱེད། ཁྱེད་འཇིག་རྟེན་གྱི་བྱ་བ་དེ་འཁོར་བའི་རྒྱུ། །ཞེས་གསུངས་སོ། །དེ་ཐམས་ཅད་འབུམ་མེའི་སྐོར་རོ།། །།དེ་ནས་རྗེ་བཙུན་ཡབ་སྲས་མང་ཡུལ་རོང་ན་མར་བྱོན་ནས་ལྡོམ་བུ་ལ་བཞུད་པ་ལ། བུད་མེད་གཅིག་གིས་རྣལ་འབྱོར་པ་ཁྱོད་ཕ་ཡུལ་ཨེ་ཡོད་ཟེར་བ་ལ། རྗེ་བཙུན་གྱིས་ཕ་ཡུལ་གཅིག་ཀྱང་ཡོད་གསུངས་ནས་མགུར་འདི་གསུངས་སོ། །སྟོང་ཉིད་ཀྱི་ལུང་པ་ཡངས་དང་གཅིག

།མཉམ་ཉིད་ཀྱི་རྩི་ཐོག་རྒྱས་དང་གཉིས། །གནད་ཀྱི་ས་འགག་དོམ་དང་གསུམ། །འདི་གསུམ་འཛོམ་པའི་ཕ་ཡུལ་ལ། །འཁྲུལ་པའི་ཡུལ་ཤུགས་མ་བྱུང་ན། །ང་རྣལ་འབྱོར་གྱི་ཡུལ་སྐལ་དེ་ལ་བྱ། །ཆགས་སྡང་གི་ཕ་ཡུལ་མེད་ཀྱང་ཉན། །མི་ཚེ་རྒྱལ་ཁམས་འགྲིམ་པས་ཆོག །ཡང་མོ་ན་རེ། རྣལ་འབྱོར་པ་ཁྱེད་ལ་ཕ་ཞིང་ཨེ་ཡོད་ཟེར་བ་ལ། རྗེ་བཙུན་གྱི་ཞལ་ནས་ཕ་ཞིང་གཅིག་ཀྱང་ཡོད་གསུངས་ནས་མགུས་འདི་བཞེངས་པ། ཀུན་གཞིའི་ཞིང་ས་བཟང་དང་གཅིག །གདམས་ངག་ས་བོན་ཐེབ་དང་གཉིས། །དགེ་སྦྱོར་གྱི་རྨོ་རྐོ་ཡག་དང་གསུམ། །དེ་གསུམ་འཛོམ་པའི་ཞིང་ས་ལ། །རྣམ་རྟོག་གི་སད་སེར་མ་བྱུང་ན། །ང་རྣལ་འབྱོར་གྱི་ཞིང་སྐལ་དེ་ལ་བྱ། །སྲིབ་ཞིང་རློག་པ་མེད་ཀྱང་ཉན། །གཏན་དུ་ལྡོམ་བུ་བྱས་པས་ཆོག །ཡང་མོ་ན་རེ། འོ་ན་རྣལ་འབྱོར་པ་ཁྱོད་ལ་སྐུ་མཁར་ཨེ་ཡོད་ཟེར་བ་ལ། རྗེ་བཙུན་ཀྱི་ཞལ་ནས། མཁར་ཅིག་ཀྱང་ཡོད་གསུངས་ནས་མགུར་བཞེངས་པ། དད་པའི་རྨི་རྡོ་བརྟན་དང་གཅིག །ཐོས་བསམ་གྱི་སྒོ་མོ་མཁྲིགས་དང་གཉིས། །ལྟ་བའི་ཡང་ཐོག་མཐོ་དང་གསུམ། །དེ་གསུམ་འཛོམ་པའི་ས་མཁར་ལ། །འཁྲུལ་པའི་སྒྱོགས་ཀྱིས་མ་བཤིག་ན། །ང་རྣལ་འབྱོར་གྱི་མཁར་སྐལ་དེ་ལ་བྱ། །ས་མཁར་སྐྱ་མོ་མེད་ཀྱང་རུང༌། །ཉལ་ས་བྲག་ལ་བྱས་པས་ཆོག །ཡང་མོ་ན་རེ། འོ་ན་རྣལ་འབྱོར་པ་ཁྱེད་ལ་ཕྱམ་ཚེ་ཨེ་ཡོད་ཟེར་བ་ལ། རྗེ་བཙུན་གྱིས་ཕྱམ་ཚེ་ཅིག་ཀྱང་ཡོད་གསུངས་ནས་མགུར་གསུངས་པ། བྱིན་རླབས་ཀྱི་སོ་པ་བཟང་དང་གཅིག །གཏུམ་མོའི་རྡེའུ་སྣ་ཆུ་བླུག་དང་གཉིས། །དགེ་སྦྱོར་གྱི་ཚེམ་པོ་ཡག་དང་གསུམ། །དེ་གསུམ་འཛོམ་པའི་བར་ཕྱམ་ལ། །ཆོས་བརྒྱད་ཀྱི་ཟད་རལ་མ་བྱུང་ན། །ང་རྣལ་འབྱོར་གྱི་བེར་སྐལ་དེ་ལ་བྱ། །ཆོས་བརྒྱད་ཀྱི་བེར་ཕྱམ་མེད་ཀྱང་ཉན། །མི་ཚེ་རས་ཀྱི་སྐྱེལ་བས་ཆོག །ཡང་མོ་ན་རེ། འོ་ན་ཁྱེད་རྣལ་འབྱོར་པ་ལ་ཆུང་མ་ཨེ་ཡོད་ཟེར་བ་ལ། རྗེ་བཙུན་གྱིས་ཆུང་མ་ཅིག་ཀྱང་ཡོད་གསུངས་ནས་མགུར་བཞེངས་པ།

བཀའ་བརྒྱུད་ཀྱི་ཆོ་རིགས་བཙུན་དང་གཅིག །ཉམས་མྱོང་གི་སྐྱེ་གཟུགས་བཟང་དང་གཉིས། །དམ་ཚིག་གི་བརྩེ་གདུང་ཆེ་དང་གསུམ། །དེ་གསུམ་གཅིག་པུས་བསྐྱལ་བས་ཆོག །ཕྲག་དོག་གི་བོར་སྐྱུར་མ་བྱུང་ན། །ང་རྣལ་འབྱོར་གྱི་གྲོགས་སྐལ་དེ་ལ་བྱ། །ཁོང་ཁྲོའི་ཆུང་མ་མེད་ཀྱང་ཉན། །མི་ཚེ་གཅིག་པུས་བསྐྱལ་བས་ཆོག །ཡང་མོ་ན་རེ། འོ་ན་རྣལ་འབྱོར་པ་ཁྱེད་ལ་དེ་ཚོ་ཀུན་ཡོད་ན་རྟ་ཨེ་ཡོད་ཟེར་བ་ལ། རྗེ་བཙུན་གྱི་རྟ་ཅིག་ཀྱང་ཡོད་གསུངས་ནས་མགུར་བཞེངས་པ། བརྩོན་འགྲུས་ཀྱི་རྟ་ཕོ་བཟང་དང་གཅིག །མཉམ་བཞག་གི་སྒ་སྟན་བདེ་དང་གཉིས། །ཤེས་རབ་ཀྱི་སྣང་བ་རྣོ་དང་གསུམ། །དེ་གསུམ་འཛོམ་པའི་རྟ་ཕོ་ལ། །ལེ་ལོའི་སྒྲོག་ཏུ་མ་ཚུད་ན། །ང་རྣལ་འབྱོར་གྱི་རྟ་སྐལ་དེ་ལ་བྱ། །ཁྲག་ཆགས་རྟ་ཕོ་མེད་ཀྱང་ཉན། །མི་ཚེ་རྐང་ཐང་གི་སྐྱེལ་བས་ཆོག །ཅེས་གསུངས་སོ། །ཡང་རྗེ་བཙུན་ཡབ་སྲས་མང་ཡུལ་རོང་ན་བྱོན་པའི་དུས་སུ། རབས་ཆད་རྒན་རྒོན་གཉིས་འདུག་པ་ལ། ངེད་རྣལ་འབྱོར་པ་གཉིས་ལ་འཚོ་བ་སློང་གསུངས་པས། ཁོང་གཉིས་ན་རེ། རྣལ་འབྱོར་པ་ཁྱེད་ལ་ཡུལ་ཨེ་ཡོད། མེད་ན་ངེད་གཉིས་ཀྱི་བུ་དོད་ཨེ་བྱེད་ངེད་ལ་ཡུལ་བཟང་པོའང་ཡོད་ཟེར་བའི་ལན་དུ་མགུར་འདི་གསུངས་སོ། །ཡུལ་དང་པོ་ཉམས་དགའ་སྐྱིད་སྐྱིད་པོ། །ལུས་ངག་ཡིད་གསུམ་གཟད་པའི་སག་བདར་ཡིན། །བར་དུ་རྨོ་རྐོ་འོ་རེ་བརྒྱལ། །ས་བོན་ཕར་བཏབ་ཚུར་མི་འབྱུང༌། །ཡུལ་ངན་ཙ་མའི་མུག་གྲོང་དེ། །མགོན་མེད་དྲི་ཟའི་གྲོང་ཁྱེར་འདྲ། །ཐ་མལ་སྐྱུར་ནས་འགྲོ་རྒྱུ་ཡིན། དེ་འདྲའི་ཡུལ་མེད་འགྱོད་རྒྱུ་མེད། །འགྱོད་མེད་ཀྱི་རྣལ་འབྱོར་བློ་རེ་བདེ། །བློ་བདེ་བ་དེ་བླ་མའི་བཀའ་དྲིན་ཡིན། །ཕ་གསོལ་བ་འདེབས་སོ་ལོ་ཙཱ་བ། །སྤྲང་པོས་རི་ཁྲོད་ཐུབ་པར་བྱིན་གྱིས་རློབས། །ཞེས་གསུངས་པས་ཁོང་གཉིས་ན་རེ། དེར་མ་གསུངས་ངེད་ཀྱི་ཕ་བཟང་གི་བུ་མོ་བཞིན་ལེགས་མ་ཞིག་ཀྱང་ལེན་ཟེར་བའི་ལན་དུ་མགུར་འདི་གསུངས་སོ། །གཉེན་དང་པོ་འཕྲད་དགའ་མཐོང་སྡུག་པོ། །ཨ་རྐུ་དང་ངོ་བྲིད་ཀྱི་ལུང་པ་འགེང༌།

བར་དུ་ཤ་ཆང་གི་ཟ་ལེན་ཅན། །ཕར་གཅིག་བྱིན་ན་ཚུར་གཅིག་སྟོན། །ཐ་མར་ཆགས་སྡང་གྱོད་གཞི་ཅན། །དམེ་ཤི་གྱོད་རྩའི་གཉེན་མེད་འགྱོད་རྒྱུ་མེད། །འགྱོད་མེད་ཀྱི་རྣལ་འབྱོར་བློ་རེ་བདེ། །བློ་བདེ་བ་འདི་བླ་མའི་བཀའ་དྲིན་ཡིན། །ཕ་གསོལ་བ་འདེབས་སོ་ལོ་ཙཱ་བ། །སྤྲང་པོས་རི་ཁྲོད་ཐུབ་པར་བྱིན་གྱིས་རློབས། །ཞེས་གསུངས་པས་ཁོང་གཉིས་ན་རེ། བླ་མ་ལགས་ཕ་བཟང་གི་བུ་མོ་འདི་ལ་ནི་མཐོ་དམན་མེད་པར་ཆགས་པ་འདྲ་བ་ཅིག་འདུག་ཟེར་བའི་ལན་དུ་མགུར་འདི་གསུངས་སོ། །གྲོགས་དང་པོ་ལྷ་མོ་བཞད་ཁ་མ། །ཕར་ལྟ་བའི་གདོང་ལ་ཆོག་ཤེས་མེད། །བར་དུ་སྲིན་མོ་རུ་མིག་མ། །ཕར་གཅིག་བཟླས་ན་ཚུར་གཉིས་ཟློ། །སྐྲ་ལ་འགྱུས་ན་རྒྱུད་པ་འཕྱང༌། །དབྱུག་པ་བརྒྱབ་ནས་གཟར་བུ་ཁུར། །ཐ་མལ་བ་རྒན་སོས་མེད་མ། །སྲིན་མོའི་སྡང་མིག་སེམས་ལ་གཟན། །དེ་འདྲའི་གྲོགས་མེད་འགྱོད་རྒྱུ་མེད། །འགྱོད་མེད་ཀྱི་རྣལ་འབྱོར་བློ་རེ་བདེ། །བློ་བདེ་བ་བླ་མའི་བཀའ་དྲིན་ཡིན། །ཕ་གསོལ་བ་འདེབས་སོ་ལོ་ཙཱ་བ། །སྤྲང་པོས་རི་ཁྲོད་ཐུབ་པར་བྱིན་གྱིས་རློབས། །ཞེས་གསུངས་པས། དེ་མ་གསུང་ཤི་རྒས་ཀྱི་གཏུག་ཙ། བུ་མེད་པ་འདི་སེམས་ཕམ་པོ་ཅིག་འདུག་ཟེར་བའི་ལན་དུ་མགུར་འདི་གསུངས་སོ། །བུ་དང་པོ་ལྷ་བུ་ཆུང་ཆུང་པོ། །སྙིང་བརྩེ་བས་སེམས་ལ་བཟོད་བླག་མེད། །བར་དུ་བུ་ལོན་གདོས་དྲག་པོ། །ཡོད་ཚད་བྱིན་ཡང་མགུ་རྒྱུ་མེད། །མི་ཡི་བུ་མོ་ཁྱིམ་དུ་འཛུད། །དྲིན་ཆེན་ཕ་མ་རྒྱབ་ཏུ་འཕུད། །ཕ་ཡིས་བོས་ཀྱང་ལེན་མི་ཁུག །མ་ཡིས་བོས་ཀྱང་ཨ་མི་ཁུག །ཐ་མར་ཁྱིམ་མཚེས་སྙིང་རིང་པོ། །གྲོང་པའི་ཁ་ཆེས་བྱས་པས་ཕུང༌། །དེ་འདྲའི་བུད་མེད་འགྱོད་རྒྱུ་མེད། །འགྱོད་མེད་ཀྱི་རྣལ་འབྱོར་བློ་རེ་བདེ། །བློ་བདེ་བ་འདི་བླ་མའི་བཀའ་དྲིན་ཡིན། །ཕ་གསོལ་བ་འདེབས་སོ་ལོ་ཙཱ་བ། །ཞེས་གསུངས་པས་ཁོང་གཉིས་ན་རེ། བླ་མ་ལགས་ངེད་ཚོ་ལ་ནི་བུ་མོ་རེ་མེད་ཟེར་བའི་ལན་དུ་མགུར་འདི་གསུངས་སོ། །བུ་མོ་དང་པོ་ལྷ་ཕྲུག་འཛུམ་ཁ་མ། །ནོར་གང་དམར་འཁྱེར་བའི་དབང་མོ་ཆེ། །བར་དུ་ལན་ཆགས་འཁོར་མེད་མ། །ཕ་ལ་ངོས་ནས་སློང་ཞིང་འཁྱེར། །མ་ལ་ལྐོག་ཏུ་རྐུ་ཞིང་འཁྱེར། །བྱིན་པ་ངོ་སོར་མི་འཁྱེར་ཞིང༌། །དྲིན་ཆེན་གྱི་ཕ་མ་སྙིང་སྟོང་འཇུག

།ཐ་མར་མི་མོ་གདོང་དམར་མ། །ཡག་ན་མི་ཡི་དཔལ་སྐྱེ་མ། །ཉེས་ན་རང་གི་སྡུག་བྱུར་མ། །དེ་འདྲའི་བུ་མོ་མེད་ཀྱང་འགྱོད་རྒྱུ་མེད། །འགྱོད་མེད་ཀྱི་རྣལ་འབྱོར་བློ་རེ་བདེ། །བློ་བདེ་བ་འདི་བླ་མའི་བཀའ་དྲིན་ཡིན། །ཕ་གསོལ་བ་འདེབས་སོ་ལོ་ཙཱ། །ཅེས་གསུངས་པས། བླ་མ་ལགས། དེ་མ་གསུངས་ངེད་གཉིས་ལ་ཟས་ནོར་བཟང་པོ་ཡོད་པས་སྐྱིད་ནས་འོང་ཟེར་བའི་ལན་དུ་མགུར་འདི་གསུངས་སོ། །ནོར་དང་པོ་བདག་སྐྱིད་གཞན་སྨོན་པོ། །ཅི་ཙམ་ཡོད་ཀྱང་ཆོག་ཤེས་མེད། །བར་དུ་སེར་སྣའི་མདུད་པས་བསྡམས། །དམ་པའི་ཆོས་ལ་གཏོང་མི་ཕོད། །དགྲ་འདྲེ་གཉིས་ཀྱི་གཡབ་ཤིང་ཡིན། །རང་གིས་བསག་ཞིང་གཞན་གྱིས་སྤྱད། །ཐ་མལ་རང་སྲོག་སྐྱེལ་བའི་རྒྱུ། །དེ་འདྲའི་ནོར་མེད་འགྱོད་རྒྱུ་མེད། །འགྱོད་མེད་ཀྱི་རྣལ་འབྱོར་བློ་རེ་བདེ། །བློ་བདེ་བ་བླ་མའི་བཀའ་དྲིན་ཡིན། །ཕ་གསོལ་བ་འདེབས་སོ་ལོ་ཙཱ་བ། །ལར་ཟང་ཟིང་བདུད་ཀྱི་ཕུང་གཞི་མ། །ང་མི་ལ་རས་པ་ག་ལ་ཆགས། །ཁྱོད་སྐྱི་རོང་གི་རབས་ཆད་རྒན་རྒོན་དང༌། །ང་གུང་ཐང་གི་མི་ལ་རས་པ་གཉིས། །སྨོན་ལམ་གྱི་འབྲེལ་པ་བཞག་པ་ཡིན། །ཚེ་འདི་ལ་མཇལ་བར་མ་མཆིས་ཀྱང༌། ཚེ་ཕྱི་མར་ཅེས་ཀྱང་འཕྲད་པར་ངེས། །འཆི་ཁར་ལྷ་ཆོས་བྱེད་ནུས་ན། །བུ་དང་ཚ་བོ་དེ་ཀ་ཡིན། །ཞེས་གསུས་པས་རབས་ཆད་རྒན་རྒོན་དད་པ་སྐྱེས་ནས་ནོར་ཐམས་ཅད་ཆོས་ལ་བཏང་ཞིང༌། གདམས་ངག་འཕོ་བ་ཞུས་པས་འཆི་དུས་འཕོ་བ་ཟིན་ནས་མཁའ་སྤྱོད་དུ་འགྲོ་ནུས་པ་བྱུང་ངོ༌། །དེ་ཐམས་ཅད་མང་ཡུལ་གྱི་སྐོར་རོ།། །།དེ་ནས་རྗེ་བཙུན་གཙང་གི་སྙེ་ནམ་དུ་བྱོན་པ་ལ། ཡོན་བདག་གཤིན་རྡོར་མོ་དང་མཇལ་བས། ཁོ་རྒས་ཟིན་ནས་བླ་མའི་དྲུང་དུ་མཆི་མ་ཕྲུ་ལེ་བྱུང་བས། བླ་མས་ཡོན་བདག་ཁྱེད་ཅི་ཡིན་གསུངས་པས་ང་རྒས་ཟེར་བས། རྒས་པ་ཁྱེད་མིན་སྐྱེ་འགྲོ་ཐམས་ཅད་ལ་འོང༌། དེ་བས་ང་ཡི་གླུ་འདི་ལ་ཉོན་གསུངས་ནས་མགུར་འདི་གསུངས་སོ། །འོ་སྐོལ་འགྲོ་བ་འཇིག་རྟེན་པ། །སྐྱེ་རྒ་ན་འཆི་ཆུ་བོ་བཞི། །གཅིག་ལ་མི་ཟད་ཡོངས་ལ་འོང༌། །འཁོར་བ་སྡུག་བསྔལ་དུ་ཡང་ཡང་འཁོར། །མི་ཤེས་རྒྱ་མཚོའི་རྦ་ལ་གཡེང༌། །བདེ་བ་སྐད་ཅིག་མི་གདའ་ན། །སྡུག་གི་དོགས་པས་སྡུག་བསྔལ་བྱས། །སྐྱིད་ལ་རེ་ཞིང་སྡུག་བསྔལ་བྱས། །དུས་ད་ལྟ་སྡུག་བསྔལ་སྤང་ལེན་དང༌། །ད་ཡང་སྡུག་བསྔལ་མ་བྱེད་པར། །འཆི་ཁར་ལྷ་ཆོས་བྱས་ན་འཐད། །ཅེས་གསུངས་པས།

ཁོ་ན་རེ། སྐྱེ་བའི་སྡུག་བསྔལ་ཇི་ལྟ་བུ་ལགས། །ཞེས་ཟེར་བའི་ལེན་དུ་སྐྱེ་བའི་སྡུག་བསྔལ་ཡོད་ཚུལ་གྱི་མགུར་འདི་གསུངས་སོ། །འོ་ན་ཡོན་བདག་གཞུང་བཟང་པོ། སྐྱེ་བའི་སྡུག་བསྔལ་བཤད་ཙམ་ན། །ཀུན་གཞི་བར་དོར་འཁྱམས་པོ་དེ། །ཆགས་སྤྱོད་མཐོང་དུས་རྣམ་ཤེས་འཁྲུགས། །ཕ་མའི་ཆགས་སྤྱོད་མངལ་དུ་ཞུགས། །མ་ཡི་མངལ་དུ་ཞུགས་ཙམ་ན། །ཉ་མོ་རྒྱ་ལ་འཁྲིས་པ་བཞིན། །ཁྲག་དང་ཆུ་སེར་ནང་སུ་ཉལ། །མི་གཙང་བ་ལ་སྔས་སྟན་བྱས། །ལས་ངན་དབང་གིས་ལུས་ངན་གྲུབ། །གནས་ངན་ནང་དུ་སྡུག་བསྔལ་སྤྱོད། །ཚེ་སྔ་ཕྱི་དྲན་ཡང་སྐད་མི་ཐོན། །ཚ་གྲང་སྡུག་བསྔལ་སྣ་ཚོགས་སྤྱད། །ཟླ་བ་བཅུ་ལ་དམྱལ་བར་སྲེག །མ་ལ་སྐྱེས་པའི་དུས་སུ་ཡང༌། །ཟུབ་མའི་མིག་ནས་འགྲིམ་པ་བཞིན། །མ་ལ་སྐྱེས་ནས་སྒོར་ཐོན་ཙ། །ཚེར་མའི་དོང་དུ་བསྐྱུར་བ་འདྲ། །མ་ཡི་ལག་པས་བླངས་ཙམ་ལ། །བྱིས་ཕྲུག་ཁྲ་ཡིས་ཁྱེར་བ་འདྲ། །མི་གཙང་ཕྲུ་མ་ཕྱེས་ཙམ་ན། ཤ་ལྤགས་སོ་སོར་ཕྱེས་པ་འདྲ། །ལྟེ་བའི་ཐག་པ་བཅད་ཙམ་ན། །ཁོག་པའི་སྲོག་རྩ་བཅད་པ་འདྲ། ཚེམ་མེ་ནང་དུ་བཞག་ཙམ་ན། །བཙོན་དོང་ནང་དུ་འཕང་པ་འདྲ། །སྐྱེ་མེད་དོན་ཅིག་མ་རྟོགས་ན། །སྐྱེ་བའི་སྡུག་བསྔལ་བསམ་ལས་འདས། །འཆི་ཁར་དགོས་པའི་ལྷ་ཆོས་ལ། །ཕྱི་བཤོལ་བྱས་ན་སྐལ་པ་ཆད། །འབུང་བ་ཡོད་ཚད་སྦྱིན་པར་ཐོང༌། །ཞེས་གསུངས་པས། ཁོ་ན་རེ། བླ་མ་ལགས་རྒས་པའི་རྒྱུས་ང་རང་ཡང་ཞིབ་སྟེ་དེ་ཡང་གཅིག་གསུངས་པས་ཞུ་ཞུས་པས་ཡང་མགུར་འདི་གསུངས་སོ། །འོ་སྐོལ་འགྲོ་བ་འཇིག་རྟེན་པ། །འཇིག་རྟེན་པ་ལ་ཕར་བལྟས་ཙ། །རྒས་པའི་སྡུག་བསྔལ་ཡིད་ཆད་མང༌། །དྲང་པོར་སྐྱེས་པའི་ལུས་པོ་སྒུར། བརྟན་པོར་བཞག་པའི་གོམ་པ་འཁྱོར། །སེམས་ཀྱི་ལོ་མ་སྐྲ་ཡང་དཀར། །དབང་པོའི་དྭངས་མ་མིག་ཀྱང་འགྲིབ། །ཡན་ལག་གཙོ་བོ་མགོ་བོ་འཁོར། །སྒྲ་ཡི་རྒྱལ་པོ་རྣ་བ་འོན། །མཁུར་ཚོས་ཁྲག་གི་རྒྱ་མཚོ་སྐེམ། །བྱད་ཀྱི་བརྒྱང་ཤིང་སྣ་ཡང་ཞོམ། །རུས་པའི་རྒྱལ་པོ་སོ་ཡང་བུད། །སྨྲ་བའི་རྒྱལ་པོ་ལྕེ་ཡང་དིག

།ཤིག་དང་བུ་ལོན་བསད་ཅིང་མང༌། །ཟས་དང་གཉེན་འདུན་བཏུང་ཡང་འབྲོས། །བདེན་པར་སྨྲས་ཀྱང་ཉན་མི་མེད། །གཅེས་པར་གསོས་པའི་བུ་ཚས་སྡང༌། །གསོས་ཚད་བྱིན་ལ་དྲིན་བཟོ་མེད། །ཤི་འཕྱིས་ཟེར་ཞིང་བསྡིག་མོ་མང༌། རྒས་མེད་དོན་ཅིག་མ་རྟོགས་ན། །རྒས་པའི་སྡུག་བསྔལ་བསམ་ལས་འདས། །རྒས་ནས་ལྷ་ཆོས་མ་དྲན་ན། །སྔོན་གྱི་ལས་ཀྱི་རྣམ་སྨིན་ཡིན། །ལྷ་ཆོས་ཁ་དབུགས་ཡོད་རིགས་གྱིས། །ཞེས་གསུངས་པས། ཨ་མཚར་པོ་རྒས་པ་ང་བས་ཁྱེད་ཞིབ་པར་འདུག །ན་བའི་སྡུག་བསྔལ་ཅི་འདྲ་ཞུས་པའི་ལན་དུ་མགུར་འདི་གསུངས་སོ། །འོ་སྐོལ་འགྲོ་བ་འཇིག་རྟེན་པ། །ན་བའི་སྡུག་བསྔལ་བཤད་ཙམ་ན། །གློ་བུར་ཉིད་ལ་ནད་ཀྱིས་སླེབ། །ཟུག་གཟེར་ཡིན་ལ་མེད་པར་ལངས། །རླུང་མཁྲིས་བད་ཀན་བདུད་དུ་བབས། །ཁྲག་དང་ཆུ་སེར་ཁོལ་ཞིང་གཟེར། གཟེར་དང་ནད་ཀྱི་དབང་སོང་བས། སྟན་འཐུག་པོ་བཏིང་ཡང་སྲབ་པ་འདྲ། །སྔས་མཐོ་བོ་བཞག་ཀྱང་དམའ་བ་འདྲ། །ཡི་གར་འོང་བ་ཆུ་ལས་མེད། །སྔོན་སེར་སྣ་བྱས་པའི་རྣམ་སྨིན་ཡིན། །ཟས་ཞིམ་པོ་བྱིན་ཡང་དང་ཁ་ལོག །གནས་བསིལ་བར་བཞག་ཀྱང་མེ་བས་ཚ། །གོས་དྲོན་པོ་བཀོན་ཡང་ཆུ་བས་གྲང༌། །མལ་བདེ་མོར་ཉལ་ཡང་འགྲེ་ལྡོག་མང༌། །གཉེན་བཤེས་རྣམས་ཀྱི་མཐའ་བསྐྱོར་ཡང༌། །ན་བའི་སྡུག་བསྔལ་བསལ་ཐབས་མེད། །མོ་བོན་སྨན་པ་ཐབས་མང་ཡང༌། །ལས་ངན་ནད་དེ་སེལ་བར་དཀའ། །ནད་མེད་དོན་ཅིག་མ་རྟོགས་ན། །ན་བའི་སྡུག་བསྔལ་བསམ་མི་ཁྱབ། །ལས་ནད་ནམ་འཕོག་མི་ཤེས་པའི། །སྡུག་ཆིས་ལྷ་ཆོས་བྱས་ན་འཐད། །ཅེས་གསུངས་པས། ཁོ་ན་རེ། འཆི་བ་འདི་ཇི་ལྟར་འོང་ཡེ་ནས་མ་ཤེས་པས། དེ་གཅིག་གསུངས་བར་ཞུ་ཟེར་བའི་ལན་དུ་མགུར་འདི་གསུངས་སོ། །འོ་ན་ཡོན་བདག་བཟང་རྒན་པོ། །འཆི་བའི་སྡུག་བསྔལ་སྐྱི་རེ་བུང༌། །ལན་གཅིག་འཆི་བའི་དུས་བྱུང་ཙ། །གཤིན་རྗེའི་ཕོ་ཉས་ཟིན་པ་ལ། །ཕྱུག་པོའི་ནོར་གྱིས་བསླུ་ཐབས་མེད། །དཔའ་བོའི་གོམ་གསུམ་བཏུད་ས་མེད། །མཛངས་པས་ལོ་རྒྱུས་བཀྲོལ་ས་མེད། །འཕོངས་པས་ཞུ་བ་བྱེད་ས་མེད། །ངན་པས་སྨྱོན་རྡོལ་བྱེད་ས་མེད། །སྡར་མས་ཝ་བྲོས་བྱེད་ས་མེད། །ཡན་ལག་རྩ་རྣམས་མཐའ་ནས་སྡུད། །ཕུང་པོ་རི་བོས་ནོན་པ་འདྲ། །བརྒྱ་འགྲོ་སྟོང་འགྲོ་མཐོང་བ་མེད། །ཁྲི་བོས་སྟོང་བོས་ཚོར་རྒྱུ་མེད། །ཕན་དུ་རེ་བའི་སྨན་པས་བོར། །སྐྱབས་སུ་རེ་བའི་མོ་བོན་བྲོས། །བསྙེན་སྒྲུབ་བྱས་པའི་ལྷ་སྲུང་ཡལ། །ངོ་ཨེ་ཤེས་བྱས་ཀྱང་མགོ་བོ་བསྒྲིལ། །གཏམ་སྨྲ་བར་འདོད་ཀྱང་སྨྲ་མ་ནུས། །དབུགས་ཕྱི་ནང་རྒྱུ་བ་མ་ཆད་ཀྱང༌། །ལུས་ལ་གཤིན་པོའི་དྲི་མ་བྲོ། །དྲོད་མེ་སྟག་ཙམ་དེ་མཐའ་ནས་སྡུད། །ལ་ལས་གཟའ་དང་སྐར་མ་རྩི། །ལ་ལས་སྡུག་བསྔལ་འོ་དོད་འབོད། །ལ་ལས་ཟས་དང་ནོར་ལ་དམིགས། །ནོར་རང་གིས་སྡུག་གསོག་གཞན་གྱིས་སྤྱོད། །ནོར་བདག་བསགས་གཞན་སྤྱོད་ཀྱི་སྡུག་བསྔལ་སྤྱོད། །སེམས་བརྩེ་བ་མང་སྟེ་གཅིག་པུར་འགྲོ། །གྲོགས་བཟང་པོ་ཡོད་ཀྱང་སྐྱུགས་བྲོ་ལྟ། །ཤུལ་དུ་རྫས་ལ་གང་ཐོབ་ལྟ། །གཅེས་པའི་ལུས་ལ་གསུམ་ཁུག་བྱེད། །ཕུང་པོ་རྒྱང་དུ་སྐྱུར་ནས་འབྲོས། །མེར་བསྲེགས་ཆུར་བསྐྱུར་དོང་དུ་བཅུག

།མེད་པར་ཟིན་ཙ་ཁོ་ཐག་ཆོད། །དེ་བཟོད་པར་འདུག་གམ་སྐལ་ལྡན་ཀུན། །དབུགས་འགྱུ་བ་ཆད་པའི་ནང་པ་དེར། །འཛམ་གླིང་ནོར་གིས་མི་ཕན་ཨང༌། །ད་སེར་སྣ་བྱེད་མི་ཅི་བསམ་ན། །བྱམས་པའི་གཉེན་གྱིས་མཐའ་བསྐོར་ཡང༌། །ཕན་པ་སྐད་ཅིག་སྒྲུབ་ཐབས་མེད། །ཐམས་ཅད་བྲལ་བ་མཐོང་ཙ་ན། །བརྩེ་གདུང་ཆེ་ཡང་ཅི་ཕན་ཨང༌། །དེ་འདྲའི་དུས་ཤིག་བྱུང་ཙ་ན། །དམ་པའི་ལྷ་ཆོས་མ་ལགས་པའི། །གང་གིས་ཕན་པ་མ་ཡིན་པས། །རྒས་དུས་མི་འགྱོད་ཙམ་རེ་མཛོད། །འཆི་དུས་མི་འཚེར་ཙམ་རེ་མཛོད། །ཅེས་གསུངས་པས་རང་དབང་མེད་པར་ཞེན་པ་ལོག་ནས་བསགས་ཚད་ཆོས་ལ་བཏང་ངོ༌། །རང་ཡང་དད་པའི་ངང་ནས་འཕོ་བ་ཟིན་ནས་ཐར་པའི་གནས་སུ་སྐྱེས་སོ། །དེ་ཐམས་ཅད་གཤིན་རྡོར་མོའི་སྐོར་རོ། ། ༈ ན་མོ་གུ་རུ། རྗེ་བཙུན་མི་ལ་རས་པ་དེ་ཉིད་བུ་སློབ་དུ་མ་དང་བཅས་པུ་རང་ནས་ཏི་སེ་ལ་བྱོན་པ་ལས། ལ་ཏོག་ཏུ་ཏི་སེ་དང་མ་སང་གི་གཞི་བདག་འཁོར་དང་བཅས་པས་བསུ་བ་བྱས། ཕྱག་བཙལ་མཆོད་པ་ངོ་མཚར་ཅན་རྒྱ་ཆེན་ཕུལ། ཏི་སེ་དང་མ་སང་རྗེ་བཙུན་སློབ་བརྒྱུད་དང་བཅས་པའི་སྒྲུབ་གནས་སུ་ཕུལ། གཞན་ཡང་རྗེ་བཙུན་གྱི་ཆོས་བརྒྱུད་འཛིན་པའི་གང་ཟག་རྣམས་སྐྱོང་བར་ཁས་བླངས་ནས་རང་གནས་སུ་སོང་ངོ༌། །རྗེ་བཙུན་དཔོན་སློབ་ཀྱིས་ཀྱང་ཚོ་མ་ཕང་གི་འགྲམ་དུ་ཕྱག་ཕེབས་པའི་ཚེ། ནཱ་རོ་བོན་ཆུང་མིང་སྲིང་གིས་ཀྱང་རྗེ་བཙུན་དཔོན་སློབ་ཀྱི་སྙན་གྲགས་དང༌། ཏི་སེ་ལ་འབྱོན་པའི་ལོ་རྒྱུས་སྔར་ནས་ཚོར་བས་མཚོ་མ་ཕང་གི་འགྲམ་དུ་གདོང་བསུ་རུ་བྱུང་སྟེ། ངོ་ཤེས་རུང་མ་ཤེས་པ་ལྟར་བྱས་ནས། རྗེ་བཙུན་དཔོན་སློབ་ལ་ཁྱེད་རྣམས་གང་ནས་ཡིན་གང་དུ་འགྲོ་ཟེར་བ་ལ། རྗེ་བཙུན་གྱིས་ངེད་རྣམས་ལ་ཕྱི་བྱ་བའི་རི་ཁྲོད་ཅིག་ནས་ཡིན། ཏི་སེ་ལ་བསྒོམ་དུ་འོང་བ་ཡིན་གསུངས་པས། ཁོ་ན་རེ། སུ་ཇི་སྐད་བྱ་བ་ཡིན་ཟེར་བས། རྗེ་བཙུན་གྱིས་ང་མི་ལ་རས་པ་བྱ་བ་ཡིན་གསུངས་པས། ཡང་ཁོ་ན་རེ། འོ་ན་གངས་ཏི་སེ་དང་མཚོ་མ་ཕང་འདི་ཁྱོད་རང་དང་འདྲ་སྟེ།

རྒྱང་ནས་གྲགས་པ་ཆེ་བ་མ་གཏོགས་དེ་ཙམ་ཡ་མཚན་ཆེ་རྒྱུ་མེད། ཡ་མཚན་ཆེ་རུང་ངེད་བོན་པོར་དབང་བའི་རི་ཡིན་པས། འདིར་སྡོད་ན་ངའི་ལུགས་ཀྱི་བོན་བྱེད་དགོས་ཟེར་ནས། རྗེ་བཙུན་གྱིས། རི་འདི་སངས་རྒྱས་ཀྱི་བསྟན་འཛིན་སྤྱི་ལ་ཐུབ་པས་ལུང་བསྟན་པའི་རི་ཡིན། སྒོས་ང་མི་ལ་རས་པ་ལ་མར་པས་ལུང་བསྟན་པའི་གནས་ཡིན་པས། ཁྱེད་རང་བོན་པོ་རྣམས་སྔར་བསྡད་པ་རྒྱལ་དུ་ཆུག །ང་འདིར་སྡོད་ན་ངེད་ཀྱི་ལུགས་ཀྱི་ཆོས་བྱེད་ན་རུང་མི་བྱེད་ན་གཞན་དུ་སོང་ཞིག་གསུངས་པས། ཁོ་ན་རེ། ཁྱེད་གཉིས་འདྲ་བར་འདུག །རྒྱང་ནས་གྲགས་ཆེ་ལ་འགྲམ་དུ་དོན་ཆུང་བ་ཞིག་འདུག །ཁྱོད་ངོ་མཚར་ཅན་ཞིག་ཡིན་ན། ཁྱོད་དང་རྫུ་འཕྲུལ་གྱི་རྩལ་ཞིག་འགྲན་ནས་སུ་རྒྱལ་བ་དེ་གནས་འདི་དབང་བ་ཡིན་ཟེར། བོན་པོས་མ་ཕང་གི་འགྲམ་ཚུན་དུ་རྐང་པ་བཞག་ནས་འདི་སྐད་དུ། གངས་དཀར་ཏི་སེ་སྒྲ་ཆེ་ཡང༌། །རི་མགོ་ཁ་བས་གཡོགས་པ་ཅིག །མ་ཕང་གཡུ་མཚོ་སྒྲ་ཆེ་ཡང༌། །ཆུ་ཉིད་ཆུ་ཡིས་གཤག་པ་ཅིག །མི་ལ་རས་པ་སྒྲ་ཆེ་ཡང༌། །མི་རྒན་གཅེར་ཉལ་བྱེད་པ་ཅིག །ཁ་ནས་གླུ་ཆུང་ལེན་པ་ཅིག །ལག་ན་བེར་ལྕག་བཟུང་བ་ཅིག །དེ་ལ་ཡ་མཚན་ཆེ་རྒྱུ་མེད། །ངེད་བོན་པོ་མི་འགྱུར་གཡུང་དྲུང་སྐུ། །ཡི་གཤིན་གཙུག་ཕུད་ཀྱི་ལྷ་ཚོགས་དང༌། །ཁྲོ་རྒྱལ་ཁྲག་འཐུང་ཁ་འགྱིང་བ། །དབུ་དགུ་པ་ལ་ཕྱག་བཅོ་བརྒྱད། །དེ་ཉིད་སྤྲུལ་པ་གེ་ཁོད་ནི། །མགོ་དགུ་རྫུ་འཕྲུལ་སྣ་ཚོགས་མངའ། །དེ་ཡི་སྲིང་མོ་སྲིད་རྒྱལ་མ། །དེ་ཡི་རྗེས་བཟུང་བོན་ཆུང་ང༌། །རྫུ་འཕྲུལ་སྟོན་ན་འདི་ལྟར་སྟོན། ཟེར་བྱུང་བས། རྗེ་བཙུན་གྱི་སྐུ་ཆེར་མ་སོང་མ་ཕང་ཆུང་དུ་མ་སོང་བ་སྟེང་ནས་བཀབ་སྟེ་བཞུགས་ནས་མགུར་འདི་གསུངས་སོ། །ཀྱེ་ཀྱེ་ཉོན་དང་ལྷ་མི་ཚོ། །བྱ་རྒོད་ཕུང་པོའི་རི་བོ་ན། །མི་འཇིགས་བརྒྱད་ཀྱི་ཁྲི་སྟེང་ན། །རྒྱལ་བ་ཤཱཀྱ་ཐུབ་པ་བཞུགས། །དེ་དང་ཡེ་ཤེས་གཉིས་མེད་སྐུ། །འོག་མིན་ཆོས་ཀྱི་ཕོ་བྲང་ན། །དྲུག་པ་རྡོ་རྗེ་འཆང་ཆེན་དེ། །ཡུམ་ཆེན་བདག་མེད་ལྷ་མོ་དང༌། །ལྷན་སྐྱེས་ངང་དུ་རོལ་པ་ཡི། །ཏི་ལོ་ཞེས་བྱ་སྤྲུལ་སྐུ་དང༌། །པཎ་ཆེན་སྒོ་སྐྱོང་ནཱ་རོ་པ། །སྒྲ་སྒྱུར་སངས་རྒྱས་མར་པ་དེ། །དེ་རྣམས་བྱིན་རླབས་ཞུགས་པ་ཡི། །མིང་ཡོངས་སུ་གྲགས་པའི་མི་ལ་ངས། །ལྷོ་བྲག་མར་པའི་བཀའ་བསྒྲུབ་ཕྱིར། །ཏི་སེའི་གངས་ལ་བསྒོམ་དུ་འགྲོ། །རང་གཞན་དོན་གཉིས་བསྒྲུབ་པའི་ཚེ། །ཁྱོད་ལྟ་ལོག་ཅན་གྱི་བོན་པོ་ལ། །བཀའ་མཆིད་གཏམ་ལེན་གླུ་ཡིས་འཇལ། །གངས་དཀར་ཏི་སེ་སྒྲ་ཆེ་བ། །རི་མགོ་ཁ་བས་གཡོགས་པ་དེ། །སངས་རྒྱས་བསྟན་པ་དཀར་བ་ཡིན། །མ་ཕང་གཡུ་མཚོ་སྒྲ་ཆེ་བ། །ཆུ་ཉིད་ཆུ་ཡིས་བཤགས་པ་དེ།

ཆོས་རྣམས་ཟད་སར་སྐྱོལ་བ་ཡིན། །ང་མི་ལ་རས་པ་སྒྲ་ཆེ་བ། །མི་རྒན་གཅེར་ཉལ་བྱེད་པ་དེ། །གཟུང་འཛིན་སྦུབས་ནས་ཐོན་པ་ཡིན། །ཁ་རུ་གླུ་ཆུང་ལེན་པ་དེ། །སྣང་བ་དེ་དཔེ་ཆར་ཤར་བ་ཡིན། །ལག་ན་བེར་ལྕག་བཟུང་བ་དེ། །འཁོར་བའི་རྒྱ་མཚོ་བརྒལ་བ་ཡིན། །ང་སྣང་སེམས་གཉིས་ལ་དབང་བསྒྱུར་བས། །སྣ་ཚོགས་རྫུ་འཕྲུལ་སྟོན་པ་ལ། །འཇིག་རྟེན་ལྷ་ལ་རག་མ་ལུས། །འཛམ་གླིང་རི་རྒྱལ་ཏི་སེ་འདི། །སྤྱིར་སངས་རྒྱས་བསྟན་འཛིན་ཐམས་ཅད་དབང༌། །སྒོས་མི་ལ་བརྒྱུད་པར་བཅས་པ་དབང༌། །ཁྱེད་ལྟ་ལོག་ཅན་གི་བོན་པོ་རྣམས། དམ་ཆོས་བྱེད་ན་ཀུན་ལ་ཕན། །མི་བྱེད་རྫུ་འཕྲུལ་ང་ཆེ་བས། །ཡུལ་ཕྱོགས་ས་ཆ་གཞན་དུ་སོང༌། །སླར་ཡང་རྫུ་འཕྲུལ་འདི་ལ་ལྟོས། །ཞེས་གསུངས་ནས། སླར་ཡང་མ་ཕང་ཕྱག་སོར་གྱི་རྩེ་ལ་བླངས་ཏེ། །ཆུ་ལ་གནས་པའི་སྲོག་ཆགས་རྣམས་ལ་གནོད་པ་མེད་པར་མཛད་པས། ན་རོ་བོན་ཆུང་ན་རེ། ད་ལན་གྱི་རྫུ་འཕྲུལ་ཁྱོད་ངོ་མཚར་ཆེ་བ་ཙམ་བྱུང་སྟེ། ང་སླེབ་པར་སྔ་བས་མཉམ་པོར་ཐོང་ལ་རྫུ་འཕྲུལ་གྱི་རྩལ་འགྲན་ཏེ་ནུས་སུ་ཆེ་བ་ལྟ་ཟེར་བས། རྗེ་བཙུན་གྱི་ཞལ་ནས། ང་རྫས་ཀྱི་བསླད་ནས་ཕ་རོལ་གྱི་མིག་འཕྲུལ་དུ་འཇུག་པའི་སྒྱུ་མ་མཁན་དང་རྫུ་འཕྲུལ་མི་འགྲན། ཁྱོད་རང་ངའི་ཆོས་མི་བྱེད་ན། གནས་གཞན་དུ་སོང་གསུངས་ནས། ཁོ་ན་རེ། ང་གཡུང་དྲུང་གུས་བློས་བཏང་བ་མི་འོང༌། རྫུ་འཕྲུལ་འགྲན་ནས་ཁྱོད་རང་རྒྱལ་ན་ང་རང་བློས་བླངས་ནས་འགྲོ། དེ་མིན་ན་ཁྱོད་ཆོས་པས་ང་གསོད་པ་དང་བརྡུང་བ་བྱས་ན་ནི་ཆོས་ཀྱི་དམ་ཚིག་དང་འགལ་བས་ཆོས་པར་མི་རུང༌། དེ་མིན་ང་མི་འགྲོ་བས་རྫུ་འཕྲུལ་འགྲན་ནོ་ཟེར། ཁོ་ཏི་སེ་བོན་སྐོར་དུ་སོང་རྗེ་བཙུན་དཔོན་སློབ་ཆོས་སྐོར་ལ་བྱོན་པས། ཏི་སེ་བྱང་ཤར་རྫོང་གི་ལུང་པའི་ནང་ན་ཕ་བོང་ཆེན་པོ་ཞིག་གི་ཁར་མཇལ་བས། ཁོ་ན་རེ། ཁྱེད་རྣམས་བསྐོར་བ་བྱེད་པ་ལེགས། ད་ལན་ངའི་ལུགས་སུ་འགྲོ་ཟེར་རྗེ་བཙུན་གྱི་ཕྱག་ནས་འཐེན་ལོ་བྱེད་དུ་བྱུང་བས།

རྗེ་བཙུན་གྱི་ཞལ་ནས། ང་ལམ་ལོག་པ་ལ་ཞུགས་ནས་སྐོར་ལོག་ལ་མི་འགྲོ། ཆོས་ལོག་མི་བྱེད། དེ་ནས་ཁྱོད་རང་ངའི་ཕྱི་བཞིན་ཆོས་དང་བསྐོར་བ་ལ་ཤོག་གསུངས། བོན་པོའི་ལག་པ་ནས་བཟུང་སྟེ་ཕར་འཐེན་ཚུར་འཐེན་པའི་བར་དེར། ཕ་བོང་གི་སྟེང་ན་གཉིས་ཀའི་ཞབས་རྗེས་བྱུང་སྟེ། དེའི་ཚེ་རྗེ་བཙུན་གྱི་ཐུགས་དམ་གྱི་ནུས་པས། བོན་པོ་ཆོས་སྐོར་ལ་ཁྲིད་ནས། ཏི་སེའི་བྱང་རྒྱབ་ཏུ་སླེབ་ཚེ། ཁོ་ན་རེ། རྟིང་སོར་ཡང་བོན་སྐོར་ལ་འགྲོ་དགོས་སོང་ཟེར་བ་ལ། རྗེ་བཙུན་གྱི་ཞལ་ནས་ཁྱོད་རང་གི་ནུས་པ་ལ་རག་ལས་གསུངས་པས། ཁོ་ན་རེ། ད་ལན་ཁྱོད་ནུས་པ་ཆེ་ཆེ་འདྲ་བ་ཞིག་བྱུང་སྟེ། ད་དུང་གྱད་ཀྱི་རྩལ་འགྲན་ཟེར། ཕ་བོང་ཆེན་པོ་ཞིག་གི་ཁར་ཕ་བོང་གཡག་རོ་ཙམ་ཞིག་བསྐྱལ་བྱུང་བ་ལ། རྗེ་བཙུན་གྱིས་ཀྱང་བོན་པོའི་གྱད་རྡོའི་ཁར་ཁོང་རང་གི་དེའི་ཉིས་འགྱུར་ཙམ་ཞིག་བསྐྱལ་བས། ཡང་ཁོ་ན་རེ། ད་ལན་ཡང་ཁྱོད་རྒྱལ་ཏེ་ལན་གཉིས་རྒྱལ་བས་རྒྱལ་གོ་མི་ཆོད་ད་དུང་ཡང་རྩལ་འགྲན་ཟེར་བ་ལ། རྗེ་བཙུན་གྱི་ཞལ་ནས། ཉི་ཟླ་དང་རྒྱུ་སྐར་འོད་འགྲན་རུང་གླིང་བཞིའི་མུན་པ་ཉི་ཟླས་སེལ། ཁྱོད་དང་རྩལ་འགྲན་རུང་ཁྱོད་ཀྱིས་ང་མི་དོ་བས། ཏི་སེ་ངའི་དབང་བ་ཡིན། ཁྱོད་འཕྲལ་ཉམས་དགའ་བ་ཙམ་དང༌། ངེད་རང་ཆོས་པའི་སྒྲུབ་བརྒྱུད་ཀྱི་ཆེ་བ་ཀུན་གྱིས་མཐོང་ཕྱིར། རྫུ་འཕྲུལ་བསྟན་པས་ཆོག་གསུངས། རྗེ་བཙུན་ཏི་སེའི་ནུབ་ཕྱོགས་རྫོང་ལུང་གི་པདྨ་ཕུག་ན་བཞུགས། བོན་པོ་དེའི་བར་ཕྱོགས་ན་ཡོད་པ་ལས། རྗེ་བཙུན་གྱི་ཞབས་ནུབ་རི་ནས་ཁོ་རང་གི་སྒྲུབ་ཁང་གི་བྲག་གི་ངོས་ལ་བརྐྱང་སྟེ་ཞབས་རྗེས་ཞག་ནས། ཁྱེད་ཀྱིས་ཀྱང་འདི་བཞིན་གྱིས་ཤིག་གསུངས་ནས། ཁོས་ཀྱང་ནུབ་ཕྱོགས་ལ་རྐང་པ་བརྐྱངས་པས་ཆུ་ཁ་ལས་མ་སླེབ་པ་ལས། ནམ་མཁར་མི་མ་ཡིན་རྣམས་ཀྱི་བཞད་གད་ཐོག་པ་ཅིག་བྱུང་བས། བོན་པོ་ཅུང་ཟད་ཁ་སྐྱེངས་རུང་ད་རུང་ཡང་རྫུ་འཕྲུལ་འགྲན་ནོ་ཟེར་ཞིང་བོན་པོ་ཁོ་ཆོས་སྐོར་ལ་སོང༌།

རྗེ་བཙུན་གྱིས་ཆོས་སྐོར་ཁོ་ན་ལ་ཕེབས་ནས། ཡང་ཏི་སེའི་ལྷོ་ཕྱོགས་སུ་མཇལ་བའི་ཚེ་ཆར་ཞིག་བབ་པ་ལས། རྗེ་བཙུན་གྱིས་ཆར་ཡིབ་བྱེད་ས་དགོས་པར་འདུག་པས། ཁྱོད་ཁང་འོག་འགྲམ་པ་རྩིག་གམ། སྟེང་གི་ཐོག་དབུབས་གསུངས་པས་ཁྱོད་རང་འགྲམ་རྩིགས་ཤིག །ངས་ཐོག་འབུབ་པ་ཡིན་ཟེར་བ་ལས། ཕ་བོང་ཆེན་པོ་མི་གསུམ་ཙམ་གྱེན་དུ་ལང་པ་ཞིག་ལ་ཕྱག་མཛུབ་གཏད་དེ། འོ་ན་ཕ་གི་ཞོག་ཅིག་གསུངས་པས་བྱེད་ཟེར་སོང༌། རྗེ་བཙུན་གྱིས་འགྲམ་བསླང་ནས་གཟིགས་པས། ཁོས་ཕ་བོང་དེ་ལས་རྔམས་ཁྱེའུ་ལོ་བརྒྱད་ཙམ་ལོན་པའི་གཟུགས་ཙམ་ཕ་བོང་རང་ཇི་ལྟ་བུར་གཤགས་ཚར་འདུག་པ། ལྟ་སྟངས་མཛད་སྡིགས་མཛུབ་ཕྱར་བས། ཁོས་གཤགས་པའི་རྡོ་དེ་སྐེད་པ་ནས་ཆག་པ། ད་ཁྱེར་ཆོག་གསུངས་པས། ངའི་དེ་ཁྱོད་ཀྱིས་བཅག་ཟེར་བས་རྫུ་འཕྲུལ་གྱི་འགྲན་ན་མི་ཆོག་པ་བྱེད་པ་ཡིན་མོད། ངས་གཤོག་ཏུ་འཇུག་ཅིང་ཆགས་པའི་ལྟ་སྟངས་མི་བྱེད། ཤོགས་ལ་ཁྱེར་ཤོག་གསུངས་པས། ཡང་ཁོས་སྔར་གྱི་དེ་ལྟ་བུ་ཞིག་གཤགས་ནས་འདེགས་པར་བརྩམས་པ་ལས། ཡང་རྗེ་བཙུན་གྱིས་མི་ཐེག་པའི་ལྟ་སྟངས་མཛད་པས། ཁོ་ན་རེ། ངས་གཤགས་ཡོད་ཁྱོད་ཀྱིས་ཁོལ་ཅིག་ཟེར་བས། རྗེ་བཙུན་གྱིས་འགྲམ་སློང་བར་བྱས། ཁྱོད་ཀྱིས་ཐོག་འགེལ་བར་བྱས་པ་ཡིན་པས་ཁྱོད་རང་གི་ཨེ་ཐོག་ལྟོས་ལ་ཤོག་ཅིག་གསུངས་པས། ཁོས་སླར་ཡང་འདེགས་པར་བརྩམས་པ་ལས་མ་ཐེག་པར་མིག་རིག་རིག་ལུས་པས་རྗེ་བཙུན་གྱི་ཞལ་ནས་ང་མཆོག་ཐུན་མོང་གཉིས་ཀའི་དངོས་གྲུབ་ཐོབ་པའི་རྣལ་འབྱོར་པའི་རྩལ་དང་རྫུ་འཕྲུལ་ཁྱོད་ཐུན་མོང་གི་རྫུ་འཕྲུལ་ཐོབ་པ་ཙམ་གྱི་མི་ཐུབ། ངས་ལྟ་སྟངས་བྱས་ཟིལ་གྱིས་མནན་ན་ཁྱོད་ཀྱིས་གཤོག་ཀྱང་མི་ཐུབ་པར་འདུག་སྟེ། ངས་ལྟ་སྟངས་མ་བྱས་རུང་ཤོགས་པ་ཡང་གང་ཟག་གཞན་མ་ལ་ལྟོས་ན་དགའ་བ་ཡིན། ད་བྱེད་ན་འདི་ལྟར་བྱེད་གསུངས་ཕྱག་ཡ་གཅིག་གིས་བླངས་ཏེ་དཀལ་བས། རྡོ་ལ་ཕྱག་རྗེས་ཤིག་བྱུང༌། མཐོ་འདུག་གསུངས་ནས་བརྫིས་པས་ཞབས་རྗེས་བྱུང༌།

དམས་འདུག་གསུངས་འོག་ནས་བཏེགས་པས་ཡང་དབུ་དང་ཕྱག་རྗེས་བྱུང་བ་དེ་ལ་རྫུ་འཕྲུལ་ཕུག་ཏུ་གྲགས། དེའི་ཚེ་ཡང་བོན་པོས་རྗེ་བཙུན་རྒྱལ་བར་ཁས་བླངས་སོ། །གཞན་ཡང་རྗེ་བཙུན་དང་ན་རོ་བོན་ཆུང་གཉིས་རྫུ་འཕྲུལ་གྱི་རྩལ་མང་དུ་འགྲན་པ་ལས། རྗེ་བཙུན་གྱིས་མཛད་པ་རྣམས་ངོ་མཚར་ཆེ་བ་ཁོ་ན་བྱུང་བའི་མཐར། ན་རོ་བོན་ཆུང་ན་རེ། ཁྱོད་ང་ལ་སྒྱུ་མ་མཁན་ཟེར་ཏེ། ངས་བལྟས་ཚེ་ཁྱོད་རང་སྒྱུ་མ་མཁན་དུ་འདུག །ཁྱོད་ཀྱི་རྫུ་འཕྲུལ་དེ་རྣམས་ང་ཡིད་མི་ཆེས་པས། ད་རང་རེ་གཉིས་ཟླ་བ་འདིའི་ཚེས་བཅོ་ལྔ་ལ་གངས་ཏི་སེ་རྩེ་མོར་སུས་སླེབ་པར་མགྱོགས་པ་དེ་ཏི་སེ་དབང་བར་བྱེད་ཅིང་མཆོག་གི་དངོས་གྲུབ་སུས་ཐོབ་འདུག་བལྟའོ་ཟེར་བས་རྗེ་བཙུན་གྱིས་དེ་སྐད་བྱས་པས་ཆོག་སྟེ། ཁྱོད་རང་ཉམས་བན་བུན་གྱི་སྣང་བ་ལ་མཆོག་གི་དངོས་གྲུབ་ཐོབ་པ་ལ་སེམས་ཀྱི་རང་ཞལ་མཐོང་དགོས་ཏེ། དེ་མཐོང་བ་ལ་ངེད་ཀྱི་སྒྲུབ་བརྒྱུད་ཀྱི་བསྟན་པ་ལ་ཞུགས་ནས་བསྒོམ་དགོས་གསུངས་པས། ཁོ་ན་རེ། ཁྱོད་ཀྱི་སེམས་དང་ངའི་སེམས་ལ་བཟང་ངན་ཅི་ཡོད། བོན་དང་ཆོས་ལ་ཁྱད་ཅི་ཡོད། སྒྲུབ་པ་བྱས་མཉམ་དུ་འདུག་ནའང༌། མིག་འཁྲུལ་ཡིན་ནམ་སྔར་གྱི་རྫུ་འཕྲུལ་རྣམས་ཁྱོད་ཀྱི་དེ་ཁ་མཐོ་བ་ཙམ་བྱུང༌། ད་ཏི་སེའི་རྩེ་མོར་སུ་མགྱོགས་པ་ཐག་ཆོད་པ་བྱེད་དོ་ཟེར་བ་ལ། རྗེ་བཙུན་གྱིས་དེ་ལྟར་ཞལ་གྱིས་བཞེས་ཏེ་ཐག་བཅད་དོ། །དེའི་ཚེ་ན་རོ་བོན་ཆུང་ནི་སྔོ་ཐུལ་གྱོན་ནས་གཤང་འཁྲོལ་ཞིང་རྔ་ལ་ཞོན་ཏེ་ནམ་མཁའ་ལ་འགྲོ་བ་རྗེ་བཙུན་གྱི་བུ་སློབ་རྣམས་ཀྱིས་གཟིགས་ཏེ། རྗེ་བཙུན་གཟིམས་ནས་འདུག་པ་ལ་རས་ཆུང་པས། རྗེ་བཙུན་ལགས། ན་རོ་བོན་ཆུང་ནི་སྔོན་མོར་རྟ་ལ་ཞོན་ནས་འཕུར་ཏེ་ཏི་སེའི་རྐེད་པ་ནས་ཡར་སོང༌། རྗེ་བཙུན་ཡང་ད་དུང་བཞུགས་ནས་བོན་པོ་ལ་གནས་སྐྱེལ་བ་ལགས་སམ་ཞེས་ཞུ་བ་ནན་གྱིས་ཕུལ་བ་ལྟར་བུ་སློབ་ཀུན་ཕུལ་བས། རྗེ་བཙུན་གྱི་ལྟ་སྟངས་ཤིག་མཛད་ནས། ད་ལྟོས་དང་གསུངས།

བལྟས་པས་ཁོ་གྱེན་ལ་འགྲོ་མ་ནུས་པས་བསྐོར་བ་ལ་སོང་འདུག །དེ་ནས་ཉི་མ་འཆར་དུ་ཆ་བ་དང༌། རྗེ་བཙུན་ཆེན་པོས་ཡང་སེ་གོལ་གཏོག་པ་གཅིག་དང༌། ན་བཟའ་རས་འགའི་གཤོག་བརྒྱང་མཛད་ནས་འཕུར་བྱོན་པས། སྐད་ཅིག་ལ་ཏི་སེའི་རྩེར་ཕེབས་པ་དང་ཉི་མ་ཤར་བ་དང་མཉམ་དུ་བྱུང༌། དེའི་ཚེ་རྗེ་བཙུན་གྱིས་བརྒྱུད་པའི་བླ་མ་རྣམས་དང་འཁོར་ལོ་སྡོམ་པའི་ལྷ་ཚོགས་འཁོར་དང་བཅས་པ་དགེས་པའི་ཚུལ་དུ་ཁྲ་ལམ་མེར་བཞུགས་འདུག་པ་མངོན་སུམ་དུ་གཟིགས་པས། ངོ་བོ་མཉམ་པ་ཉིད་ནའང་རྣམ་པ་ཤིན་ཏུ་དགེས་ཤིང་སྤྲོ་བར་གྱུར་ཏེ། དེ་ཚེ་ན་རོ་བོན་ཆུང་ཡང་ཏི་སེའི་མགུལ་ནས་སླེབ་བྱུང་བ་ལས། རྗེ་བཙུན་གྱི་ཐུགས་རྗེའི་ཟིལ་མ་བཟོད་ནས་ནམ་མཁའ་ནས་ལྷུང་སྟེ་འོག་གི་རྔ་ཏི་སེའི་ལྷོ་ཕྱོགས་ན་མར་ལ་རྦབ་ཏུ་ཤོར་བས། ཁོའི་ང་རྒྱལ་དང་དྲེགས་པ་ཉམས་ཏེ། དམ་ན་ས་བཟུང་བའི་ངང་ནས་ད་ཁྱོད་རྫུ་འཕྲུལ་དང་ནུས་པ་ཆེ་བར་སོང་བས། ཏི་སེ་ཁྱོད་ཀྱིས་ཐོབ་ཟིན། ང་ལ་གནས་འདི་མཐོང་ས་ཞིག་ཏུ་སྡོད་ས་དགོས་ཟེར་བྱུང་བས། རྗེ་བཙུན་གྱི་ཞལ་ནས་ཁྱོད་ལ་འཇིག་རྟེན་འདིའི་ལྷས་རྗེས་སུ་བཟུང་བའི་ཐུན་མོང་གི་རྫུ་འཕྲུལ་ཅུང་ཟད་འདུག་ནའང༌། ང་རང་བྱུང་ཡེ་ཤེས་མངོན་དུ་གྱུར་པས་མཆོག་ཐུན་མོང་གི་དངོས་གྲུབ་ཐོབ་པའི་གང་ཟག་རྣམས་དང་རྫུ་འཕྲུལ་འགྲན་རུང་མི་དོ་སྔ་གོང་ནས་བྱས་ནས། ཏི་སེའི་རྩེ་མོའི་རྡོ་རྗེའི་ར་བ་ཡན་ཡེ་ཤེས་ཀྱི་ལྷ་དཔལ་འཁོར་ལོ་སྡོ་པའི་བཞུགས་གནས་ཡིན་པས། ཁྱོད་ཀྱིས་བགྲོད་པའི་སྐབས་མི་རུང༌། ད་ལན་ངས་ཁོ་ན་ཆོས་པའི་ཆེ་བ་བསྟན་ཕྱིར་རྒྱལ་བ་གོང་མ་རྣམས་ལ་གནང་བ་ཞུས་ནས་སྐབས་ཕྱེ་བ་ཡིན། ནམ་མཁའ་ནས་ལྷུང་བ་དང་རྔ་རྦབ་ཏུ་ཤོར་བ་དེ་ཁྱོད་ལ་ང་རྒྱལ་ཆེན་པོ་འདུག་པ་དེ་བཅག་པའི་ཕྱིར་ངས་བྱས་པ་ཡིན། ད་གནས་འདིའི་རྩ་བར་འགྲོ་བ་ཡང་ངའི་ནུས་པ་ལ་བརྟེན་ནས་འགྲོ་དགོས། ང་ལ་རྩལ་འདི་ཡོད་པའི་རྒྱུ་མཚན་འདི་རྣམས་ཡོད་པས་ཉོན་ཅིག་གསུངས་ནས་མགུར་འདི་གསུངས་སོ། །དྲིན་ཆེན་མར་པའི་ཞལ་ལ་འདུད། །སྒྲ་སྒྱུར་པ་ཡི་བཀའ་དྲིན་དང༌།

རྒྱལ་བ་གོང་མའི་ཐུགས་རྗེ་ཡིས། །སྔོན་གྲོང་ཁྱེར་ཆེན་པོ་མཉན་ཡོད་དུ། བཅོམ་ལྡན་ཤཱཀྱ་ཐུབ་པ་དེས། །མུ་སྟེགས་སྟོན་པ་དྲུག་པོ་དེ། །འཁོར་བཅས་ཆོས་ཀྱིས་ཕམ་བྱས་ཏེ། །སངས་རྒྱས་བསྟན་པ་རྒྱས་མཛད་ལྟར། །འཛམ་གླིང་རི་རྒྱལ་ཏི་སེ་འདིར། །བོད་ཀྱི་རྣལ་འབྱོར་རས་པས་ཀྱང༌། །བོན་པོ་ཆོས་ཀྱིས་ཕམ་བྱས་ཏེ། །ཐུབ་བསྟན་སྒྲུབ་བརྒྱུད་ཉིན་མོར་བྱས། །རྫུ་འཕྲུལ་གྱད་ཀྱི་རྩལ་ལས་བྱུང༌། །རྣལ་འབྱོར་མི་ལ་རས་པ་ལ། །རྩལ་འདི་བྱུང་བའི་རྒྱུ་རྐྱེན་མང༌། །བྱིན་རླབས་བརྒྱུད་པར་ལྡན་པས་ན། །བརྒྱུད་པ་འདི་ཡི་རྩལ་ཞིག་བྱུང༌། །རྡོ་རྗེ་འཆང་གི་རྩལ་ཞིག་བྱུང༌། །མཁྱེན་བརྩེ་གདམས་ངག་ཀུན་ལྡན་པའི། །རྩ་བའི་བླ་མའི་རྩལ་ཞིག་བྱུང༌། །མར་པ་ལོ་ཙཱའི་རྩལ་ཞིག་བྱུང༌། །མཐའ་བྲལ་བློ་ལས་འདས་པ་ཡི། །ལྟ་བ་འདི་ཡི་རྩལ་ཞིག་བྱུང༌། །གདོད་ནས་དག་པའི་རྩལ་ཞིག་བྱུང༌། །ཡེངས་མེད་དམིགས་པ་བྲལ་བས་ན། །སྒོམ་པ་འདི་ཡི་རྩལ་ཞིག་བྱུང༌། །འོད་གསལ་ཆེན་པོའི་རྩལ་ཞིག་བྱུང༌། །གང་ཤར་ལྷུག་པར་སྐྱོང་བས་ན། །སྤྱོད་པ་འདི་ཡི་རྩལ་ཞིག་བྱུང༌། །ཤུགས་འབྱུང་ལྷུག་པའི་རྩལ་ཞིག་བྱུང༌། །ཆོས་ཉིད་རང་ངོ་འཕྲོད་པས་ན། །འབྲས་བུ་འདི་ཡི་རྩལ་ཞིག་བྱུང༌། །སྣ་ཚོགས་རང་གྲོལ་རྩལ་ཞིག་བྱུང༌། །བླ་མའི་བཀའ་བཞིན་སྒྲུབ་པས་ན། དམ་ཚིག་འདི་ཡི་རྩལ་ཞིག་བྱུང༌། །ཉེས་ལྟུང་མེད་པའི་རྩལ་ཞིག་བྱུང༌། །རྐྱེན་དང་བསྲེས་ནས་བསྒོམས་པས་ན། ཉམས་ལེན་འདི་ཡི་རྩལ་ཅིག་བྱུང༌། །སྣང་བ་གྲོགས་ཤར་རྩལ་ཞིག་བྱུང༌། །དཀའ་ཐུབ་སྙིང་རུས་མཐར་བསྐྱལ་བས། རྣལ་འབྱོར་རང་གི་རྩལ་ཞིག་བྱུང༌། །མི་ལ་རས་པའི་རྩལ་ཞིག་བྱུང༌། རྩལ་དེས་ཆོས་ལོག་ཚར་བཅད་ནས། །གངས་དཀར་ཏི་སེ་ང་དབང་ཕྱིར། །གནས་འདིར་དམ་ཆོས་བསྟན་པ་དར། །དེ་རྒྱལ་བ་གོང་མའི་བཀའ་དྲིན་ཡིན། །གསོལ་ལོ་མཆོད་དོ་ཡེ་ཤེས་ལྷ། །ཞེས་གསུངས་པས། ཁོ་ན་རེ། ཁྱོད་ཀྱི་རྫུ་འཕྲུལ་དང་ནུས་པ་ལ་ཡིད་ཆེས།

ད་ང་ལ་གནས་འདི་མཐོང་ས་ཞིག་ཏུ་བསྡད་ས་ཡོད་པ་ཅིག་ཁྱེད་ཤེས་ཟེར་བས། རྗེ་བཙུན་གྱིས་འོ་ན་ཁྱེད་རང་ཕ་གིར་སྡོད་ཅིག་གསུངས་ཕྱག་ཡ་གཅིག་གིས་གངས་ཆག་སྤར་གང་ཤར་ཕྱོགས་ཀྱི་རི་སྟག་ལོའི་རྩེར་འཕངས་པ་རི་དེའི་རྩེ་མོར་གངས་ཅུང་ཟད་ཅིག་ཆགས་སོ། །དེ་ནས་རྗེ་བཙུན་གྱི་ནུས་པ་ལ་བརྟེན་ནས་གཉིས་ཀ་ཏི་སེའི་མགུལ་དུ་ཕེབས་པའི་ཚེ། ཡང་ཁོ་ན་རེ། ང་ཏི་སེ་ལ་སྐབས་སུ་བསྐོར་བ་བྱེད་རྒྱུ་ཡོད་པ་དང༌། དེ་དུས་སྡོད་ས་ཞིག་ཁྱེད་ཤེས་ཟེར་བས། རྗེ་བཙུན་གྱིས་འོ་ན་ཁྱོད་རང་བསྐོར་བ་ཡང་གྱིས། དེ་དུས་འདིར་སྡོད་ཅིག་གསུངས་ཏི་སེའི་མདུན་གྱི་རི་ཞབས་ཤིག་ཏུ་བཀའ་གནང་བས། མཆོད་རྟེན་ཁོང་སེང་ཅན་དུ་ཆགས་ནས་བོན་པོ་རྣམས་སྐོར་བ་བྱེད་ཚེ་འདིར་སྡོད་ས་ཅིག་བྱུང༌། རྗེ་བཙུན་གྱིས་སློབ་རྒྱུད་རྣམས་ནི་གངས་རི་མཚོ་གསུམ་ཀུན་ལ་དུས་རྒྱུན་དུ་བསྒྱུར་བ་ཡིན་ནོ། །གངས་ཏི་སེ་ན་རོ་བོན་ཆུང་བཏུལ་བའི་སྐོར་རོ།། །།དེ་ནས་ཡང་དཔོན་སློབ་གངས་ཏི་སེ་ལ་བཞུགས་པའི་དུས་སུ། རྗེ་བཙུན་མི་ལས་རས་པས་སྤྱང་གི་སྲོག་གི་དགོན་པར་བུ་སློབ་རྣམས་ལ་བདེ་བ་བཅུ་གཉིས་མགུར་དུ་གསུངས་པ། མི་བཙོན་ཆེན་དོང་ནས་ཐར་བ་བཞིན། །ཕ་ཡུལ་སྤངས་པའི་རྣལ་འབྱོར་བདེ། །རྟ་བཟང་པོ་སྒྲོག་ལས་གྲོལ་བ་བཞིན། །གཟུང་འཛིན་གྲོལ་བའི་རྣལ་འབྱོར་བདེ། །རི་དྭགས་རྨས་མ་སྡོད་པ་བཞིན། །གཅིག་པུར་གནས་པའི་རྣལ་འབྱོར་བདེ། །བྱ་རྒོད་པོའི་ནམ་འཕང་བསྐྱོད་པ་བཞིན། །ལྟ་བ་ཐག་ཆོད་ཀྱི་རྣལ་འབྱོར་བདེ། །མཁའ་ལ་རྒྱུ་བའི་སྐྱི་སེར་བཞིན། ཐོགས་རྡུག་མེད་པའི་རྣལ་འབྱོར་བདེ། །ལུག་གཡང་དཀར་སྐྱོང་བའི་རྫི་བོ་བཞིན། །རང་ཉམས་སྐྱོང་བའི་རྣལ་འབྱོར་བདེ། །དབུས་ཀྱི་རི་བོ་ལྷུན་པོ་བཞིན། །འཕོ་འགྱུར་མེད་པའི་རྣལ་འབྱོར་བདེ། །ཆུ་བོ་ཆེན་པོའི་གཞུང་བཞིན་དུ། །ཉམས་རྒྱུན་ཆད་མེད་པའི་རྣལ་འབྱོར་བདེ། །དུར་ཁྲོད་ནང་གི་མི་རོ་བཞིན། །བྱ་བ་ཐེང་པའི་རྣལ་འབྱོར་བདེ། །རྒྱ་མཚོ་ནང་དུ་རྡོ་བསྐྱུར་བཞིན། །ཕྱིར་མི་ལྡོག་པའི་རྣལ་འབྱོར་བདེ། །མཁའ་ལ་ཤར་བའི་ཉི་ཟླ་བཞིན། །འོད་ནང་ནས་ཤར་བའི་རྣལ་འབྱོར་བདེ། །ཤིང་ཏ་ལའི་ལོ་མ་བཅད་པ་བཞིན། །ཕྱིས་སྐྱེ་བ་མེད་པའི་རྣལ་འབྱོར་བདེ། །དབྱངས་རྣལ་འབྱོར་བདེ་བ་བཅུ་གཉིས་འདི།

ཁྱེད་སློབ་མ་རྣམས་ཀྱི་ལམ་འཁྱེར་མཛོད། །ཅེས་གསུངས་སོ། །ཡང་རྗེ་བཙུན་ཆེན་པོ་གནས་དེ་ཉིད་དུ་བཞུགས་པའི་དུས་སུ་དགོང་མོའི་ཆོས་ཐུན་ཚར་ནས། ཡོན་བདག་གཅིག་གིས་འཁོར་བའི་ཉེས་དམིགས་གི་ཆོས་ཞུ་ཞུས་པ་མགུར་འདི་གསུངས་པ་ལགས་སྐད། རང་སེམས་ལ་སྐྱེ་འཆི་མ་མཆིས་ཏེ། །རང་སེམས་འཁྲུལ་ནས་འཁོར་བར་འཁྱམས། །ལས་ཀྱི་སྲིད་པར་འཁོར་བར་སྦྱར། །དང་པོར་སྐྱེས་པ་འདི་རེ་མ་དགའ། །ད་མི་ལུས་རིན་ཆེན་ཐོབ་ནས་ཀྱང༌། །ཚེ་ཕྱི་མའི་བྱང་ཆུབ་མི་འཚོལ་བར། །བདག་འཛིན་ཁེ་གྲགས་རྟག་ཏུ་འཛིན། །འཆི་ཁར་འགྱོད་པ་འདི་རེ་མ་དགའ། །རྟག་པར་བཟུང་ནས་ནོར་རྫས་བསགས། །སྦྱིན་པར་འཕོངས་ནས་སེར་སྣས་བཅིངས། གློ་བུར་ན་ཚ་བྱུང་ཙ་ན། །གཏོང་བར་འདོད་ཀྱང་འདོད་མི་མེད། །བོར་ནས་འགྲོ་བ་འདི་རེ་མ་དགའ། །གཞོན་པའི་མདངས་དང་དར་བའི་མདོག །རྒས་ཤིང་རྒུད་པས་གཡར་པོ་བཞག །མི་སྡུག་སྐྲ་དཀར་གཉེར་མ་སྤུངས། ལང་ཚོ་ཡོལ་བ་འདི་རེ་མ་དགའ། །རླུང་མཁྲིས་བད་ཀན་ལ་སོགས་པའི། །བཞི་བརྒྱ་རྩ་བཞིའི་ནད་རྣམས་ཀྱང༌། །རང་གི་ལུས་ལ་རྟེན་བཅས་ནས། །རང་ལ་གནོད་པ་འདི་རེ་མ་དགའ། །འདོད་ཆགས་ཞེ་སྡང་ལ་སོགས་པའི། །ཆད་དུ་བྱས་ཤིང་རང་རྒྱུད་བསྲེག །འཁོར་བ་འཁྱམས་པ་འདི་རེ་མ་དགའ། །བུ་ཚ་ལས་ཀྱི་འཁོར་བ་ལ། །ལས་ཀྱི་གདུང་སེམས་ཉོན་རེ་མོངས། །སེམས་ཀྱི་བག་ཆགས་ཐང་རེ་ཆད། །བདེན་པར་བཟུང་སྟེ་འཁོར་བར་འཁྱམས། སྒྱུ་མར་ཤེས་པ་འདི་རེ་མ་དགའ། །གཅེས་པའི་ལུས་དང་འཕངས་པའི་སྲོག །གཉེན་འདུན་ཕ་མ་ལ་སོགས་པའི། །བདེ་སྐྱིད་འཛོམ་དུ་མ་སྟེར་བའི། །ལས་ཀྱི་འཆི་བ་བརྡ་མི་འཕྲོད། རང་གཅིག་པུར་འགྲོ་བ་འདི་རེ་མ་དགའ། །སྐྱེ་རྒ་ན་འཆིའི་ཆུ་བོ་འདི། །ཀུན་ལ་ཡོད་དོ་ངོ་མ་ཤེས། །ངོ་མ་ཤེས་པར་བདེན་པར་སྣང༌། །ངེས་པར་བརྟགས་ན་སྡུག་བསྔལ་ཡིན། །དེ་ཡང་ཁྱོད་ཀྱིས་མ་གོའམ། །དོན་དེ་ལྟར་དགོངས་ལ་ལྷ་ཆོས་མཛོད། །ཅེས་རེ་མ་དགའ་བརྒྱད་ཀྱི་མགུར་འདི་གསུངས་པས་ཡོན་བདག་དེ་ཤིན་ཏུ་དད་པར་གྱུར་ཏེ།

ཡང་རྗེ་བཙུན་དཔོན་སློབ་ཡོན་བདག་གསར་རྙིང་མང་དུ་འཚོགས་ནས་ཁོང་ཚོའི་ཆོས་ཀྱི་ལོ་རྒྱུས་ཐོར་པ་ཅིག་ལབ་པས། རྗེ་བཙུན་མ་མཉེས་ནས་གདན་ལས་ཀག་གིས་བཞེངས་ཏེ་མ་རེ་མཛོད་ཀྱི་མགུར་བཞེངས་པ། བླ་མ་རྣམས་ལ་ཕྱག་འཚལ་ལོ། །ལོ་ཙཱ་ཆེན་པོས་བྱིན་གྱིས་རློབས། ལས་དང་རྐྱེན་དུ་མ་འཛོམ་པའི། །སྡུག་བསྔལ་གྱི་བྱང་ཆུབ་མ་རེ་མཛོད། །རང་བློ་རྩེ་ཆོས་ལ་མི་གཏད་པའི། །ཚུར་ཐུགས་ལ་འདོགས་པ་འདི་མ་རེ་མཛོད། །རང་རྒྱུད་སློབ་མར་མི་གཏུབ་པའི། །གཞན་གྱི་སློབ་དཔོན་འདི་མ་རེ་མཛོད། །རང་བློ་རང་གིས་མི་ཐུབ་པའི། །གཞན་བློ་གཏད་ས་འདི་མ་རེ་མཛོད། །བརྒྱུད་པ་རྣལ་མས་མ་ཟིན་པའི། །གྲུབ་རྟགས་ཀྱི་དངོས་གྲུབ་འདི་མ་རེ་མཛོད། །སྒོམ་སྒྲུབ་དྲག་པོས་མ་གཅུན་པའི། །ཡིད་སྨོན་གྱི་བྱང་ཆུབ་འདི་མ་རེ་མཛོད། །ཚོགས་གཉིས་ཀྱི་རྩེ་སྤྲོད་མ་སོང་བའི། །རྟོལ་ཆོས་ཀྱི་བྱང་ཆུ བ་འདི་མ་རེ་མཛོད། །ངར་འཛིན་གྱི་འཆིང་བ་དང་མ་བྲལ་བའི། །ཕྱོགས་མེད་ཀྱི་ཐུགས་རྗེ་འདི་མ་རེ་མཛོད། །དངོས་འཛིན་གྱི་འཆིང་བ་མ་གྲོལ་བའི། མཐའ་བྲལ་ལྟ་བ་འདི་མ་རེ་མཛོད། །གཅེར་མཐོང་གི་ངོ་སྤྲོད་མི་མངའ་བའི། །སེམས་ངོ་མཐོང་བ་འདི་མ་རེ་མཛོད། །དྲི་མ་སེལ་ཐབས་མི་ཤེས་པའི། །སྒོམ་རྒྱུན་ཆད་མེད་པ་འདི་མ་རེ་མཛོད། །འཁྲི་བ་ནང་ནས་མ་ཆོད་པའི། །ཚོགས་དྲུག་ལྷུག་པ་འདི་མ་རེ་མཛོད། །ཏིང་འཛིན་གྱི་རྩད་བདར་མི་ཆོད་པའི། །ཡེ་ཤེས་ཆེན་པོ་འདི་མ་རེ་མཛོད། །རེ་དོགས་ཕྲ་མོ་མ་ཆོད་པའི། །འབྲས་བུ་སྐུ་གསུམ་འདི་མ་རེ་མཛོད། །རྒྱུ་འབྲས་རྣལ་མས་མ་ཟིན་པའི། །གནས་སྐབས་བདེ་འགྲོ་འདི་མ་རེ་མཛོད། །བསྒོ་བའི་བཀའ་བཞིན་མ་ཉན་པའི། །མཆེད་ལྕམ་མཉེས་པ་འདི་མ་རེ་མཛོད། །སྣང་བ་དབང་དུ་མ་འདུས་པའི། །ལྷ་མེད་འདྲེ་མེད་འདི་མ་རེ་མཛོད། རང་སེམས་དབང་དུ་མ་འདུས་པའི། །བག་མེད་སྨྱོ་སྤྱོད་འདི་མ་རེ་མཛོད། །རང་རྒྱུད་ཐ་མལ་ལས་མ་འཕགས་པའི། །ལས་དགེ་སྡིག་མེད་པ་འདི་མ་རེ་མཛོད། །དགོན་པ་འཛིན་ཅིང་སྒྲུབ་པ་པོ།

ཆོས་བརྒྱད་སྙན་པ་འདི་མ་རེ་མཛོད། །རི་ཁྲོད་འཛིན་པའི་དམ་ཆོས་ཀུན། །འཕྲལ་དགའ་སྐྱིད་ཆོས་འདི་མ་རེ་མཛོད། །རང་སེམས་དཀར་པོར་མི་ལྟ་བའི། །མི་ངོ་དཀར་ནག་སྲུང་བ་འདི་མ་རེ་མཛོད། །ཉམས་རྟོགས་དྲོད་ཚད་མི་ལྡན་པའི། །བར་དོར་གྲོལ་བ་འདི་མ་རེ་མཛོད། །གདམས་ངག་དང་སྦྱར་བར་མི་ལྡན་པའི། །སྐལ་ལྡན་མགོ་སྐོར་འདི་མ་རེ་མཛོད། །བསླབ་སྡོམ་ཚུལ་བཞིན་མི་བསྲུང་བའི། །གྱུར་ཤོག་གི་སྨོན་ལམ་འདི་མ་རེ་མཛོད། །དམ་ཚིག་གཙང་མ་མི་སྲུང་བའི། །མཁའ་འགྲོ་འདུ་བ་འདི་མ་རེ་མཛོད། །ལུང་རིགས་གདམས་ངག་མི་ལྡན་པའི། །ཐ་སྙད་ཆུ་ལས་མ་བརྒལ་མཛོད། །མངོན་ཤེས་ལྔ་དང་མི་ལྡན་པའི། །ཁ་ཕྱིར་བལྟས་ཞལ་ལྕེ་མ་བཅད་མཛོད། །སྒོམ་ཡེངས་སུ་མེད་པར་མ་རྟོགས་པའི། །རང་རྒྱུད་ཡན་པ་འདི་མ་རེ་མཛོད། །ཅེས་པ་དང༌། ཡང་ལན་གཅིག་ཙ་ན། ཕ་བླ་མ་རྣམས་ལ་ཕྱག་འཚལ་ལོ། །སྤྱིར་གསོན་དང་རྒྱུ་སྦྱོར་ཡོན་བདག་རྣམས། །རང་སེམས་རང་གི་མ་དག་ན། ཕྱི་རོལ་བཀྲུས་པས་ཅི་ལ་ཕན། །ཞེན་པ་རང་ལོག་མ་བྱུང་ན། །སྒོམ་ཉམས་བཟང་བས་ཅི་ལ་ཕན། །རང་འཛིན་ངར་འཛིན་ཞེན་འཛིན་གསུམ། །འདི གསུམ་འཆིང་བའི་འཆིང་ཐག་ཡིན། །འཆིང་ཐག་བཅད་ན་མི་སེམས་སམ། །རང་དང་བདག་དང་སེམས་དང་གསུམ། །འདི་གསུམ་རི་ཁྲོད་དགོན་པ་ལགས། །དགོན་པ་དེ་བཟུང་ན་ལེགས་པར་མཆི། །ཞེས་གསུངས་སོ། །ཡང་རྗེ་བཙུན་མི་ལས་རྣལ་འབྱོར་བཞི་ཡི་མགུར་གསུངས་པ་ནི། སེམས་དངོས་པོར་འཛིན་པ་འཁོར་བའི་རྒྱུ། །གསལ་ལ་འཛིན་མེད་རང་རིག་དེ། །ལྷུན་གྲུབ་ཡིན་པར་ངོ་ཤེས་ནས། །རྩེ་གཅིག་མཐའ་རུ་ཕྱིན་པ་ཡིན། །རིམ་འཇུག་ཟེར་ཞིང་མཚན་བཅས་བསྒོམ། །རྒྱུ་འབྲས་ཟེར་ཞིང་ལོག་འཚོ་སྒྲུབ། །རྨོངས་པ་ཀུན་འབྱུང་བསྒོམ་པ་ལ། །རྩེ་གཅིག་གི་རྣལ་འབྱོར་ཁོང་ལ་མེད། །གསལ་ལ་འཛིན་མེད་རང་སེམས་དེ། །ངོ་བོ་མཁའ་ལྟར་གསལ་ཙམ་ན། །སྤྲོས་བྲལ་མཐའ་རུ་ཕྱིན་པ་ཡིན། །སྤྲོས་བྲལ་ཟེར་ཞིང་ཐ་སྙད་མང༌། །རྨོངས་པ་གཉིས་འཛིན་བསྒོམ་པ་ལ། །སྤྲོས་བྲལ་གྱི་རྣལ་འབྱོར་ཁོང་ལ་མེད། །སྣང་སེམས་གཉིས་མེད་ཆོས་སྐུ་ལ།

འཁོར་འདས་རོ་གཅིག་ཉམས་སུ་མྱོང༌། །སངས་རྒྱས་སེམས་ཅན་འདྲེན་པ་ལ། །རོ་གཅིག་མཐའ་རུ་ཕྱིན་པ་ཡིན། །རོ་གཅིག་ཟེར་ཞིང་དུ་མ་སྨྲ། །ཅིག་ཆར་ཟེར་ཞིང་ཐུན་དུ་བཅོད། རྨོངས་པས་ཡང་རྨོངས་བསྒོམ་པ་ལ། །རོ་གཅིག་རྣལ་འབྱོར་ཁོང་ལ་མེད། །རྣམ་རྟོག་ཡེ་ཤེས་སྙིང་པོ་ཅན། །ལྷུན་གྲུབ་རྒྱུ་འབྲས་གཉིས་སུ་མེད། །སྐུ་གསུམ་རང་ལ་ཚང་ཙམ་ན། བསྒོམས་མེད་མཐའ་རུ་ཕྱིན་པ་ཡིན། །བསྒོམས་མེད་ཟེར་ཞིང་ཡིད་ལ་བྱེད། །འོད་གསལ་ཟེར་ཞིང་གཏི་མུག་བསྒོམས། །རྨོངས་པས་ཁ་ལྟ་སྨྲ་བ་ལ། །བསྒོམ་མེད་ཀྱི་རྣལ་འབྱོར་ཁོང་ལ་མེད། །ཅེས་གསུང་སོ། རྗེ་མི་ལས་འཕྱོ་ས་དྲུག་གི་མགུར་འདི་གསུངས་པ་ནི། ཤར་གྱི་རི་བོ་རྩེ་མཐོ་བ། །ཁུ་འཕང་བབ་ཡུན་རིང་རིང་བ། །མཐོ་མཐོ་གངས་དཀར་གྱི་ལྡོངས་སུ་གྱུར། །དེ་སེང་ལྕམ་དཀར་མོའི་འཕྱོ་ས་མཛོད། །ནུབ་ཀྱི་རྫ་རི་སྨུག་པོ་ལ། །ཆར་ཟལ་ཟིམ་འབབ་ཡུན་རིང་རིང་བས། །ལུང་ཆུང་གཙང་པོའི་ཀླུང་དུ་གྱུར། །ལྟོ་དཀར་ཉ་མོའི་འཕྱོ་ས་ཡིན། །ལྷོ་ཡི་རི་བོ་བརྒྱུད་རིང་ལ། །ཤིང་ལྗོན་པ་སྐྱེ་ཡུན་རིང་རིང་བས། །མཐོ་མཐོ་དེ་ཙན་དན་སྡོང་དུ་གྱུར། །དེ་རྒྱ་སྟག་ཁྲ་བོའི་འཕྱོ་ས་མཛོད། །བྱང་གི་བྲེ་གུ་ཟ་ཟོ་ལ། །གད་པ་ཆད་ཡུན་རིང་རིང་བས། །མཐོ་མཐོ་དེ་བྲག་དམར་ལྡོངས་སུ་གྱུར། དེ་བྱ་རྒྱལ་རྒོད་པོའི་འཕྱོ་ས་མཛོད། །དབུས་ཀྱི་གོང་བུ་བདེ་བདེ་རུ། སོ་ནམ་བྱེད་ཡུན་རིང་རིང་བས། །ས་གྲང་དྲོ་མེད་པའི་ལྡོངས་སུ་གྱུར། །དེ་དབུ་ནག་མི་ཡི་འཕྱོ་ས་མཛོད། །རྗེ་སྒྲ་བསྒྱུར་མར་པའི་ཞབས་དྲུང་དུ། །ང་མི་ལ་སྒོམ་ཡུན་རིང་རིང་བས། །རྣམ་རྟོག་ཆོས་སྐུའི་ངང་དུ་ཐིམ། །དེ་སྣོད་ལྡན་སློབ་མའི་འཕྱོ་ས་མཛོད། །ཅེས་གསུངས་སོ། །ཡང་རྗེ་བཙུན་མི་ལ་རས་པས་བློ་བདེ་བདུན་གྱི་མགུར་གསུངས་པ་ནི། ལས་དང་སྐལ་པར་ལྡན་པ་ཡི། །གྲུབ་ཐོབ་བརྒྱུད་པའི་བླ་མ་ལ། དད་གུས་རྒྱུན་ཆད་མ་མཆིས་པས། །སྟེང་ནས་རྗེ་ཡིས་བྱིན་གྱིས་རློབས། །གྲུབ་ཐོབ་བརྒྱུད་པའི་བླ་མ་ནི། །མུ་ཏིག་རྩར་ལ་བརྒྱུས་པ་འདྲ། །མཆོག་ཐུན་རྩ་བ་བླ་མ་ཡིན། །ཕ་བླ་མའི་བྱིན་རླབས་བག་རེ་དྲོ། །རྒྱབ་བརྟེན་དཀོན་མཆོག་གསུམ་ལ་བྱེད། །དུས་ཡེང་བ་མེད་པར་སྐྱོབ་པ་དེ། །མཛངས་མས་བུ་གཅིག་སྐྱོང་བ་འདྲ། །འགལ་འཁྲུལ་མེད་པས་བློ་རེ་བདེ།

གཡས་ནས་དཔའ་བོས་བྱིན་གྱིས་བརླབས། །བར་ཆད་བདུད་དཔུང་བཟློག་པ་དེ། །མཚོན་རྣོན་པོ་ཀླད་ལ་བསྐོར་བ་འདྲ། །འགལ་རྐྱེན་མེད་པས་བློ་རེ་བདེ། །གཡོན་ནས་དཔའ་མོས་བྱིན་གྱིས་རློབས། །མཆོག་ཐུན་མོང་དངོས་གྲུབ་སྟེར་བ་དེ། །མ་སྲིང་བྱས་པས་བསྐོར་བ་འདྲ། །དགོས་འདོད་འབྱུང་བས་བློ་རེ་བདེ། །ཐབས་ཤེས་གཤོག་པ་ནང་ནས་རྒྱས། །ཆོས་ཉིད་མཁའ་ལ་ལྡིགས་བ་དེར། །རྒོད་པོས་ནམ་འཕང་བསྐྱོད་པ་འདྲ། །ལྷུང་དོགས་མེད་པས་བློ་རེ་བདེ། །སེམས་ལ་སྟོང་ཉིད་རྩལ་ཆེན་རྫོགས། །གཞན་སྣང་ཟིལ་གྱིས་གནོན་པ་དེ། །སེང་གེ་གངས་ལ་འགྱིང་བ་འདྲ། །ཉམ་ང་མེད་པས་བློ་རེ་བདེ། །ཁོང་དགོས་པའི་ལས་ཚོགས་སྒྲུབ་པ་དེ། །བྲན་ཁོལ་པོ་ལས་ལ་མངག་པ་འདྲ། །ད་ཅི་བསྒོ་ཉན་པས་བློ་རེ་བདེ། །ངེད་སྐབས་སུ་ཉམས་སྨྱོང་གླུ་རུ་ལེན། །བློ་དམན་ཟིལ་གྱིས་གནོན་པ་དེ། །གཡུ་འབྲུག་མཁའ་ལ་སྒྲ་སྒྲོག་འདྲ། །རེ་དོགས་མེད་པས་བློ་རེ་བདེ། །ངེད་དེ་ལྟར་ཐལ་བའི་རང་བཞིན་གྱིས། །མི་བདེ་མ་མཆིས་བདེ་མོར་གདའ། །བདེ་རུ་རེ་ནས་བགྱིས་པ་ལགས། །བདེ་རུ་རེ་ནས་ཁྱེད་ཀྱང་མཛོད། །ངེད་སྐྱིད་དུ་རེ་ནས་བགྱིས་པ་ལགས། །སྐྱིད་སྐྱིད་འདྲ་ན་ཁྱེད་ཀྱང་མཛོད། །ཅེས་གསུངས་སོ། །ཡང་རྗེ་བཙུན་གྱིས་ཡོན་བདག་ཕོ་མོ་རྣམས་ལ་ཐམས་ཅད་མི་རྟག་པས་ཚེ་ལ་ལོང་མེད་པས་འཆི་བྲོད་ཀྱི་ཆོས་བྱ་རན་གསུངས་ནས་མགུར་གསུངས་པ། ཨེ་མ་ཁམས་གསུམ་འཁོར་བའི་སེམས་ཅན་རྣམས། ཐར་པའི་ལམ་ལ་ཚུར་ལྟོས་དང༌། །འཁོར་བར་བརྒྱུད་པའི་ལམ་འཕྲང་རིང༌། །དུག་ལྔ་དགྲ་ཡི་ཇག་པ་མང༌། །རིག་པའི་ཁྱེའུ་ཆུང་འཁྱེར་ལས་ཆེ། །ཡེ་ཤེས་ཀྱི་སྐྱེལ་མ་བཙལ་རེ་རན། །ལས་ཀྱི་སྒྲིབ་པའི་མུན་པ་ནག །རྣམ་པར་རྟོག་པའི་རྐུན་མ་མང༌། །རིན་ཆེན་སེམས་འདི་འཆོར་ལས་ཆེ། །ཡེངས་མེད་མེལ་ཚེ་བྱེད་རེ་རན། །མ་མཐོང་རྒྱ་མཚོ་གཏིང་རེ་ཟབ། །རིག་པའི་ཉ་ཆུང་རྐྱལ་རེ་རན། །སྐྱོན་གྱི་རི་བོ་ཟུར་རེ་མཐོ། །འཁྲུལ་རྟོག་རྔོན་པ་ཁྱེར་རེ་བཟང༌། །ཏིང་འཛིན་གྱི་རི་དྭགས་གསོད་ལས་ཆེ། །ཡང་དག་གི་མཐའ་ལ་འབྲོས་རེ་རན། །མ་མཐོང་རྒྱ་མཚོ་གཏིང་རེ་ཟབ། །རིག་པའི་ཉ་ཆུང་རྐྱལ་རེ་རན། །འགྲོ་དྲུག་གི་རྦ་ལ་འབྱམས་ཀླས་ཆེ། །ད་ཤེས་རབ་ཀྱི་གྲུ་གཟིངས་བཅའ་རེ་རན། །སྐྱེ་རྒ་ན་འདིར་ནོལ་ཐང་ལ། །ཁྱིམ་ཐབས་དུག་ལྔའི་འདམ་རྫབ་ཙམ། །རང་སེམས་གླང་པོ་ཆུད་ལས་ཆེ། །ད་ཐར་པའི་སྐམ་ས་བསྙགས་རེ་རན།

ཐེག་དམན་གྱི་ལྟ་བ་གཡང་ས་ཆེ། །བློ་དམན་གྱི་བྱི་བ་བྱ་བྱེད་མང༌། །རིགས་དྲུག་གི་གཡང་ལ་འབྱམས་ལས་ཆེ། །ད་བདེ་ཆེན་གྱི་ཐང་ལ་འབྲོས་རེ་རན། །རན་གྱི་མི་ཚད་འཕྱིས་ཀྱང་འཕྱིས། །རྗེ་བཙུན་མི་ལ་རས་པའི་རན་བདུན་མའོ། །བླ་མ་མི་ལ་རི་ཁྲོད་གཅིག་ཏུ་བཞུགས་པའི་དུས་སུ་སློབ་མ་གཅིག་གིས་བསྙུན་འདྲི་བྱས་པའི་ལན་བཏབ་པ། བདག་ཉེ་དུ་དང་རྒྱང་ཐག་བསྲིངས་ཏེ་བདེ། །གཉེན་འབྲེལ་གྱི་ཁོ་ཐག་བཅད་དེ་བདེ། །ཕ་ཡུལ་ཆགས་པ་སྤངས་པས་བདེ། །བདག་འཛིན་མངོན་ཞེན་མེད་པས་བདེ། །གནས་ལ་ངོས་བཟུང་མེད་པས་བདེ། །སྡེ་རིས་ཕྱོགས་ཆ་སྤངས་པས་བདེ། །སྡེ་དགོན་གཉེར་པ་མ་བྱས་བདེ། །དགེ་འདུན་རྫས་ལ་མ་འབག་བདེ། །ཁང་ཁྱིམ་བདག་ཏུ་མ་བཟུང་བདེ། །འདི་ལ་འདི་དགོས་མེད་པས་བདེ། །འཇིག་རྟེན་ནོར་རྫས་མེད་པས་བདེ། །འཕགས་པའི་ནོར་བདུན་ཡོད་པས་བདེ། །འཚོ་སྐྱོང་སྡུག་བསྔལ་མི་དགོས་བདེ། །བོར་སྟོར་དོགས་པ་མེད་པས་བདེ། །ཟད་པའི་འཇིགས་པ་མེད་པས་བདེ། །སེམས་ཀྱི་ངལ་དུབ་སྤངས་པས་བདེ། །ཡོན་བདག་ངོ་སྲུང་མེད་པས་བདེ། །སྐྱོ་ངལ་སུན་པ་མེད་པས་བདེ། །ཚུལ་འཆོས་མ་བྱས་སྤྱོད་པ་བདེ། །ཅི་བྱས ཆོས་སུ་སོང་བས་བདེ། །འབྲོས་འདེད་ངལ་དུབ་སྤངས་པས་བདེ། །གསད་ཁྱེར་འཇིགས་པ་མི་འོང་བདེ། །རྐུ་འཕྲོག་སྦྱོར་བ་སྤངས་པས་བདེ། །རྒྱུ་མཐུན་ལོངས་སྤྱོད་འབྱུང་བ་བདེ། །སྡིག་པའི་ལས་རྣམས་མ་བྱས་བདེ། །བསོད་ནམས་ལས་ལ་འབད་དེ་བདེ། །ཞེ་སྡང་ཆོས་སུ་སོང་བས་བདེ། །འབྲོས་འདེད་ཕན་སེམས་བྱས་པས་བདེ། །ང་རྒྱལ་ཕྲག་དོག་ཆུང་བས་བདེ། །དེ་ཡང་འགྲན་སེམས་མེད་པས་བདེ། །འདོད་ཡོན་ལ་ཞེན་པ་མེད་པས་བདེ། །དེ་ཡང་གདུང་སེམས་ཆུང་བས་བདེ། །ཆོས་བརྒྱད་ཉེས་དམིགས་བལྟས་པས་བདེ། །དེ་ཡང་བཏང་སྙོམས་བཞག་པས་བདེ། །སེམས་ཀྱིས་སེམས་ལ་བལྟས་པས་བདེ། །དེ་ཡང་རེ་དོགས་མེད་པས་བདེ། །སྐྱེ་མེད་འོད་གསལ་ཀློང་ན་བདེ། །མི་རྟོག་ཡེ་ཤེས་དབྱིངས་ན་བདེ། །ཤུགས་འབྱུང་གཉུག་མའི་ངང་དུ་བདེ།

ཚོགས་དྲུག་རང་སར་བཞག་པས་བདེ། །སྒོ་ལྔའི་རྣམ་ཤེས་གསལ་བས་བདེ། །ཡིད་ཀྱི་རྟོག་པས་མ་གཅུན་བདེ། །བདེ་བ་འདི་ལ་བདེ་ལུགས་མང༌། །བདག་སྐྱིད་ཀྱི་རྟིང་ལ་སྡུག་རྒྱུ་ཆུང༌། །སྐྱིད་པ་རྣམས་ལ་ང་མི་སྨོན། །ཤི་ཡང་བདེ་སྟེ་སྡིག་མ་བྱས། །གསོན་ཡང་བདེ་སྟེ་དགེ་སྦྱོར་འཕེལ། །ཟས་གོས་ཡོན་བདག་གྲྭ་པས་སྦྱོར། །དེ་རྣམས་བླ་མ་དཀོན་མཆོག་དྲིན། །བན་སྤྲང་བདེ་བའི་ཚད་ལ་དགའ། །ཉིད་ཀྱང་ཤིན་ཏུ་བདེ་ལགས་སམ། །ཞེས་གསུངས་སྐད། རྗེ་བཙུན་གྱིས་གདིངས་ཚད་དྲུག་མགུར་དུ་བཞེངས་པ། ངས་འཁོར་བའི་ཆོས་ལ་ཡིད་དབྱུང་ནས། །དད་པ་དྲག་པོས་མཚམས་སྦྱར་ཏེ། །ཡུལ་གྱི་ཞེན་པ་སྤངས་དཀའ་བས། །ཕ་ཡུལ་སྤངས་པས་ཞེ་སྡང་ཞི། །གཉེན་གྱི་གདུངས་སེམས་ལྡོག་དཀའ་བ། །ཉེ་དུ་སྤངས་པས་གདུང་སེམས་བྲལ། །ནོར་ལ་ཆོག་ཤེས་མ་མཆིས་པས། །རས་གོས་གྱོན་པས་ཞེན་པ་ལོག །འཇིག་རྟེན་གཡེང་བ་སྤོང་དཀའ་བ། །དམན་ས་བཟུང་བས་ང་རྒྱལ་ཆགས། །བདག་འཛིན་ཁེ་གྲགས་སྤོང་དཀའ་བས། །རི་དྭགས་བཞིན་དུ་རི་ཁྲོད་འགྲིམ། །ཁྱེད་དད་ལྡན་རྣམས་ཀྱི་ཚོགས་ཀྱང་བསགས། །འདི་ནི་སྙིང་རུས་གདིངས་ཚད་ལགས། །ཆོས་སྐུ་ནམ་མཁའ་ལྟ་བུ་དེ། །འགྲོ་དྲུག་ཡོངས་ལ་ཁྱབ་ལགས་ཀྱང༌། །སྔར་མ་རིག་པ་ཡི་འཁོར་བ་འཁྱམས། །ཚིག་ཙམ་ཤེས་པས་བརྟན་པ་དཀའ། །དེ་ཉིད་བརྟན་པོར་མ་གྱུར་པས། །སྐབས་སུ་དུག་ལྔ་རང་རྒྱུད་ཤོར། །དེས་དོན་མེད་བྱིས་པའི་ནང་དུ་འཁྱམས། །དེ་ཉིད་བརྟན་པོར་མ་གྱུར་པས། ཚོགས་དྲུག་ཞེན་མེད་རྒྱུན་དུ་འཆར། །སྐུ་གསུམ་འབྲལ་མེད་རྒྱུན་དུ་གནས། །དེ་ནི་རྟོགས་པའི་གདིངས་ཚད་ལགས། །མཉམ་བཞག་རྗེས་ཐོབ་རྣམ་གཉིས་ཀྱང༌། །ལས་དང་པོ་པ་ལ་སྣང་བ་ལགས། །རྟོགས་པའི་སེམས་ལ་གཉིས་སྣང་མེད། །ཡེངས་བ་མེད་པའི་རྣལ་འབྱོར་ལ། ཞེན་པ་མེད་པར་གྲོལ་བའི་ཀློང༌། །ཡིད་འོང་ཡོན་ཏན་ཀུན་གྱི་གནས། །མཁས་པ་ནམ་མཁའ་ལྟ་བུར་སྒོམ། །འདི་སྒོམ་པའི་གདིངས་ཚད་ལགས། །སྤྱོད་ལམ་རྣམ་བཞི་མ་ཞན་པས། །མཛེས་པའི་གཟུགས་དང་ཆགས་པའི་ནོར།

ཅིར་སྣང་ན་བུན་ལྟར་ཤེས་པས། །འགྲོ་བ་འདོན་པའི་བསམ་པ་ཡང༌། །ཐ་མལ་ལུས་རྣམས་སྒྱུ་མ་དང༌། །ཆུ་ཟླ་ལྟ་བུར་འཛིན་མེད་པར། །ཡུལ་གྱི་འཛིན་པས་མི་གོས་ཏེ། །དེ་ནི་འདམ་སྐྱེས་པདྨ་འདྲ། །འདི་ནི་སྤྱོད་པའི་གདིངས་ཚད་ལགས། །སེམས་ཁྱབ་པ་ནམ་མཁའ་ལྟ་བུ་སྟེ། །རྐྱེན་སྣང་ཆོས་སྐུར་གསལ་མ་དག །རྣམ་པ་ཀུན་མཁྱེན་སྟོང་པ་ཉིད། །ཤེལ་གོང་ལག་མཐིལ་བཞག་པ་འདྲ། །དང་པོ་གང་ནས་འོང་བ་མེད། །བར་དུ་གར་ཡང་གནས་པ་མེད། །ཐ་མ་གར་ཡང་སོང་བ་མེད། །དུས་གསུམ་མཉམ་པ་ཉིད་གནས་པས། །སྐྱེས་ལ་སྐྱེ་འཆིའི་རྒྱུ་མ་མཆིས། །གདོད་ནས་དག་པའི་ནམ་མཁའ་ལ། །དཀར་དམར་སྤྲིན་ཕུང་རང་ཡལ་ནས། །འབྱུང་བ་བཞི་ཡི་རྗེས་མི་ཆོད། །སེམས་ཀྱང་ནམ་མཁའ་ལྟ་བུ་ལ། །སྐྱེ་མེད་རྒྱུན་དང་མ་བྲལ་བས། །ཁམས་གསུམ་འཁོར་བའི་རྗེས་མི་ཆོད། །འདི་འཆི་བས་མི་འཇིགས་གདིངས་ཚད་ལགས། །དེ་ལྟར་རྟོགས་པའི་རྣལ་འབྱོར་པ། །ནམ་ཞིག་སྒྱུ་ལུས་བོར་བའི་ཚེ། །ཡོན་ཏན་རྫོགས་ཀྱི་བར་དོ་དེས། གདམས་ངག་ཟབ་མོའི་ངོ་སྤྲོད་པས། །སེམས་མ་དང་བུ་རུ་མཇལ་ཏེ་མཆི། །གལ་ཏེ་དེ་རུ་མ་མཇལ་ན། །ཡང་དག་ཉེར་ལེན་སྒྱུ་ལུས་དེ། །ལྷན་ཅིག་བྱེད་པའི་གདམས་ངག་གིས། །དག་པའི་སྒྱུ་ལུས་ལོངས་སྐུར་ཤར། །དེ་མེ་ལོང་གཟུགས་བརྙན་ལྟར་ཤེས་པས། །ལམ་ལ་ནོར་གྱི་དོགས་མ་མཆིས། །འདི་བར་དོར་མི་འཁྲུལ་གདིངས་ཚད་ལགས། །བླ་མ་མི་ལའི་གདིངས་ཚད་དྲུག་ལགས་སོ། །ཡང་གསུངས་པ། འཁྲུལ་པ་རྩད་ནས་བཅད་ལགས་པས། །མ་རིག་འཁྲུལ་པ་བརྗེད་ནས་ཐལ། །སྙན་བརྒྱུད་གདམས་ངག་སེམས་སེམས་ནས། །ཡིག་ནག་ཟིན་བྲིས་བརྗེད་ནས་ཐལ། །སྐུ་གསུམ་འབྲལ་མེད་བསྒོམས་བསྒོམས་ནས། །བསྒོམ་བློའི་ཤེས་པ་བརྗེད་ནས་ཐལ། །རང་སེམས་གཏན་ལ་འབེབས་འབེབས་ནས། །རྒྱུད་འགྲེལ་ཐ་སྙད་བརྗེད་ནས་ཐལ། །ཞེན་མེད་ཉམས་སུ་བླངས་བླངས་ནས། །ལོག་འཚོ་ལོང་གཏམ་བརྗེད་ནས་ཐལ། །སྒྱུ་ལུས་དགོན་པ་བྱས་བྱས་ནས། །བདེ་འཇམ་དགོན་པ་བརྗེད་ནས་ཐལ། །དམིགས་སུ་མེད་པར་འཁྱམས་འཁྱམས་ནས། །ཐེལ་ཟུག་སྡོད་པ་བརྗེད་ནས་ཐལ། །དམན་པའི་སྤྱོད་པ་བྱེད་བྱེད་ནས། །མི་ཆེན་རེ་བ་བརྗེད་ནས་ཐལ། །གཅིག་པུར་ཉམས་སུ་བླངས་བླངས་ནས། །འཁོར་མང་ངོ་སྲུང་བརྗེད་ནས་ཐལ། །འདི་དང་ཕྱི་མ་བར་དོ་གསུམ། །མཉམ་པ་ཉིད་དུ་བསྒོམས་བསྒོམས་ནས།

འཆི་བའི་འཇིགས་པ་བརྗེད་ནས་ཐལ། །བརྗེད་པ་རྣམ་བཅུ་བྱ་བ་ཡིན། །ཞེས་གསུངས་སོ། །དེ་ཐམས་ཅད་ཏི་སེ་ལ་སོགས་པའི་སྐོར་རོ།། །།རྗེ་བཙུན་མི་ལ་རས་པ་དེ་གུང་ཐང་གི་བྲག་དམར་སྤོ་མཐོན་དུ་བཞུགས་པའི་དུས་སུ། བུ་སློབ་རྣམས་ཀྱིས་གྲུབ་མཐའ་སྣ་ཚོགས་གླེང་བས་རྗེ་བཙུན་གྱིས་མགུར་བཞེངས་པ་ཡིན་སྐད། ཆོས་ཀྱི་དབྱིངས་ནས་དབྱངས་ཤིག་ལེན། །བརྗོད་དུ་མེད་པའི་ཚིག་གཅིག་བརྗོད། །དོན་ལ་བསམ་བརྗོད་མ་མཆིས་ཀྱང༌། །ཉོན་མོངས་རྟ་རྒོད་ཐུལ་ཐབས་མེད། །རྗེ་གོང་མ་རྣམས་ཀྱི་མ་བསྐྱོན་ཅིག །ཆོས་སྙིང་པོ་དོན་མེད་ཀྱི་བཤད་གཞུང་དང༌། །རྡོ་རྗེ་འཆང་གི་རྟོགས་ཚད་དང༌། །དངོས་པོ་གཤིས་ཀྱི་འདུག་ཚུལ་གསུམ། །མ་བཅོས་རྣལ་མའི་མཁའ་ལ་འཛོམ། །སེམས་ཁྱབ་བརྡལ་དུ་ཞོག་དང་རྣལ་འབྱོར་པ། །དེ་སེམས་ལ་འཐད་དམ་སྐལ་ལྡན་ཀུན། །ད་རུང་སེམས་ཉིད་གཏན་ལ་ཕོབ། །ཆོས་ཕྱག་རྒྱ་ཆེན་པོའི་བཤད་གཞུང་དང༌། བྲམ་ཟེ་ཆེན་པོའི་རྟོགས་ཚད་དང༌། །རང་བཞིན་གཉུག་མའི་འདུག་ཚུལ་གསུམ། །ཡིད་བྱ་བྱེད་བྲལ་བའི་མཁའ་ལ་འཛོམ། །སེམས་ལྷུག་པར་ཞོག་དང་རྣལ་འབྱོར་པ། །དེ་སེམས་ལ་འཐད་དམ་སྐལ་ལྡན་ཀུན། །ད་རུང་སེམས་ཉིད་གཏན་ལ་ཕོབ། །ཆོས་རྫོགས་པ་ཆེན་པོའི་བཤད་གཞུང་དང༌། །ཀུན་ཏུ་བཟང་པོའི་རྟོགས་ཚད་དང༌། །རང་བྱུང་ཡེ་ཤེས་འདུག་ཚུལ་གསུམ། །ལྷུན་གྲུབ་ཕྱོགས་མེད་མཁའ་ལ་འཛོམ། །སེམས་རང་གྲོལ་དུ་ཞོག་དང་རྣལ་འབྱོར་པ་དང༌། །དེ་སེམས་ལ་འཐད་དམ་སྐལ་ལྡན་ཀུན། །ད་དུང་སེམས་ཉིད་གཏན་ལ་ཕོབ། །ཆོས་ཕྱག་རྒྱ་ཆེན་པོའི་བཤད་གཞུང་དང༌། །རྡོ་རྗེ་སེམས་དཔའི་རྟོགས་ཚད་དང༌། །སྨིན་གྲོལ་གཉིས་ཀྱི་འདུག་ཚུལ་གསུམ། ཐབས་ཤེས་དབྱེར་མེད་མཁའ་ལ་འཛོམ། །སེམས་རང་གྲོལ་དུ་ཞོག་དང་རྣལ་འབྱོར་པ། །དེ་སེམས་ལ་འཐད་དམ་སྐལ་ལྡན་ཀུན། །ད་དུང་སེམས་ཉིད་གཏན་ལ་ཕོབ། །ཆོས་ཕ་རོལ་ཕྱིན་པའི་བཤད་གཞུང་དང༌། ཤཱཀྱ་ཐུབ་པའི་རྟོགས་ཚད་དང༌། །རང་བཞིན་སྟོང་པའི་འདུག་ཚུལ་གསུམ། །རྣམ་དག་ཆེན་པོའི་མཁའ་ལ་འཛོམ། །སེམས་དམིགས་མེད་དུ་ཞོག་དང་རྣལ་འབྱོར་པ། །དེ་སེམས་ལ་འཐད་དམ་སྐལ་ལྡན་ཀུན། །ད་དུང་སེམས་ཉིད་གཏན་ལ་ཕོབ། །ཆོས་དབུ་མ་ཆེན་པོའི་བཤད་གཞུང་དང༌། །འཕགས་པ་ཀླུ་སྒྲུབ་རྟོགས་ཚད་དང༌། །མཐའ་བྲལ་ཆེན་པོའི་འདུག་ཚུལ་གསུམ། །ཁས་ལེན་མེད་པའི་མཁའ་ལ་འཛོམ། །སེམས་ཡུལ་མེད་དུ་ཞོག་དང་རྣལ་འབྱོར་པ། །དེ་སེམས་ལ་འཐད་དམ་སྐལ་ལྡན་ཀུན། །ད་དུང་སེམས་ཉིད་གཏན་ལ་ཕོབ། །ཆོས་སྡུག་བསྔལ་ཞི་བྱེད་བཤད་གཞུང་དང༌། །རྗེ་དམ་པ་སངས་རྒྱས་རྟོགས་ཚད་དང༌།

རིག་པ་རྟེན་མེད་འདུག་ཚུལ་གསུམ། །ལྷག་མཐོང་རྗེན་པའི་མཁའ་ལ་འཛོམ། །སེམས་རང་སོར་ཞོག་དང་རྣལ་འབྱོར་པ། །དེ་སེམས་ལ་འཐད་དམ་སྐལ་ལྡན་ཀུན། །ད་དུང་སེམས་ཉིད་གཏན་ལ་ཕོབ། །ཆོས་ནཱ་རོ་ཆོས་དྲུག་གི་བཤད་གཞུང་དང༌། །ལྷོ་བྲག་མར་པའི་རྟོགས་ཚད་དང༌། །རྩ་རླུང་ཐིག་ལེའི་འདུག་ཚུལ་གསུམ། །རྩལ་གསུམ་འདུས་པའི་མཁའ་ལ་འཛོམ། །སེམས་ཉིད་བདེ་གསལ་དུ་ཞོག་དང་རྣལ་འབྱོར་པ། །དེ་སེམས་ལ་འཐད་དམ་སྐལ་ལྡན་ཀུན། །ད་རུང་སེམས་ཉིད་གཏན་ལ་ཕོབ། །ཆོས་བདུད་ཀྱི་སྤྱོད་ཡུལ་བཤད་གཞུང་དང༌། །མ་ཇོ་མོ་ལབ་སྒྲོན་རྟོགས་ཚད་དང༌། །ལུས་སེམས་འབྲལ་མེད་འདུག་ཚུལ་གསུམ། །བདུད་བཞི་འཇོམས་པའི་མཁའ་ལ་འཛོམ། །སེམས་འཕྲིག་མེད་ངང་དུ་ཞོག་དང་རྣལ་འབྱོར་པ། །དེ་སེམས་ལ་འཐད་དམ་སྐལ་ལྡན་ཀུན། །ད་དུང་སེམས་ཉིད་གཏན་ལ་ཕོབ། རྗེ་བླ་མ་རྣམས་ཀྱི་གསུང་སྒྲོས་དང༌། །བཀའ་རྒྱུད་སྡེ་རྣམས་ཀྱི་དགོངས་པ་དང༌། །རྣལ་འབྱོར་བདག་གི་རྟོགས་ཚད་གསུམ། །ཆོས་ཉིད་སོ་མའི་མཁའ་ལ་འཇོམ། །སེམས་ཐོག་བབས་སུ་ཞོག་དང་རྣལ་འབྱོར་པ། །དེ་སེམས་ལ་འཐད་དམ་སྐལ་ལྡན་ཀུན། །ད་དུང་སེམས་ཉིད་གཏན་ལ་ཕོབ། །ལྟ་བའི་ཞེ་འདོད་ཟད་པ་དང༌། །སྒོམ་པ་གཟུང་འཛིན་རང་གྲོལ་དང༌། །སྤྱོད་པ་བྱར་མེད་ལྷུག་པ་གསུམ། །ཉམས་མྱོང་འགྱུར་མེད་མཁའ་ལ་འཛོམས། སེམས་རྩོལ་མེད་དུ་ཞོག་དང་རྣལ་འབྱོར་པ། །དེ་སེམས་ལ་འཐད་དམ་སྐལ་ལྡན་ཀུན། །ད་དུང་སེམས་ཉིད་གཏན་ལ་ཕོབ། །འཇིག་རྟེན་གྱི་བྱ་བ་བཏང་བ་དང༌། །ཐོས་བསམ་གྱི་སྒྲོ་འདོགས་ཆོད་པ་དང༌། །འདོད་ཡོན་ལ་ཞེན་པ་ལོག་པ་གསུམ། །དལ་འབྱོར་རྙེད་དཀའི་མཁའ་ལ་འཛོམ། །སེམས་བློ་བྲལ་དུ་ཞོག་དང་རྣལ་འབྱོར་པ། །དེ་སེམས་ལ་འཐད་དམ་སྐལ་ལྡན་ཀུན། །ད་རུང་སེམས་ཉིད་གཏན་ལ་ཕོབ། །སྣང་བ་འདི་དཔེ་ཆར་ཤར་བ་དང༌། གྲུབ་མཐའ་ལ་ཞེ་འདོད་མེད་པ་དང༌། །གཅིག་པུར་ཉམས་སུ་ལེན་དང་གསུམ། །རི་ཁྲོད་དགོན་པའི་མཁའ་ལ་འཛོམ། །སེམས་དོན་ལ་ལྟོས་དང་རྣལ་འབྱོར་པ། །དེ་སེམས་ལ་འཐད་དམ་སྐལ་ལྡན་ཀུན། །ད་དུང་སེམས་ཉིད་གཏན་ལ་ཕོབ། །གོ་ལོག་བརྡ་ཡི་མཚོན་པ་དང༌། །མིང་མེད་བརྡ་ཡི་ལྟ་སྟངས་དང༌། །མིང་ཅན་བརྡ་ཡི་ཐ་སྙད་གསུམ། །སྐལ་ལྡན་བདག་གི་སེམས་ལ་འཛོམ། །དོན་བྱར་མེད་དུ་ཞོག་དང་རྣལ་འབྱོར་པ། །དེ་སེམས་ལ་འཐད་དམ་སྐལ་ལྡན་ཀུན།

ད་དུང་སེམས་ཉིད་གཏན་ལ་ཕོབ། །སྤྲང་པོའི་རི་ཁྲོད་འགྲིམ་པ་དང༌། །སྐལ་ལྡན་ལས་འཕྲོ་སད་པ་དང༌། །སྔོན་སྦྱངས་སྨོན་ལམ་བཏབ་པ་དང༌། །བྲག་དམར་སྤོ་མཐོན་མཁའ་ལ་འཛོམ། །དེ་དགའ་བར་སེམས་དང་རྣལ་འབྱོར་པ། །དེ་སེམས་ལ་འཐད་དམ་སྐལ་ལྡན་ཀུན། །ད་དུང་སེམས་ཉིད་གཏན་ལ་ཕོབ། །ཅེས་འཛོམ་པ་བཅོ་ལྔའི་དབྱངས་ཆུང་འདི། བྲག་དམར་སྤོ་མཐོན་གྱི་མཁའ་ལ་བཞེངས་སྐད། ཡང་རས་ཆུད་པ་དང་ཁོང་གི་ཟླ་བོ་གཅིག་དང་སྒྲོ་གླེང་དུམ་པ་གཅིག་བྱས་པས། ཡང་རྗེ་བཙུན་གྱིས། ལབ་བེ་ལོབ་བེ་མང་བར་གདའ་ཡིས། །ངེད་ཞ་ཆེན་པོ་མཁས་པར་གདའ་ཡི། །སུ་ལ་བསྡིག་པའི་དེང་ཞ་ཡིན་ནོ། །གཤིན་རྗེ་ཡི་ཕོ་ཉ་བྱུང་དུས་དང༌། །མི་མེད་འཆི་བ་བྱུང་དུས་དང༌། །རྒྱུས་མེད་མུན་པར་ལྷུང་དུས་དང༌། །ངས་ལུས་རྡོ་བཞིན་དུ་སྐྱུར་དུས་དང༌། །ཉེ་དུའི་རེ་ཐག་ཆད་དུས་དང༌། །དབང་མེད་དུས་ལ་བབ་དུས་སུ། །ངུས་པས་མི་ཕན་ནོར་གྱིས་ཅི། །དམག་གིས་མི་ཕན་དབང་གིས་ཅི། །གཉེན་གྱིས་མི་ཕན་མངའ་ཐང་ཅི། །ཐ་སྙད་མི་ཕན་སྒྲོགས་གླེང་ཅི། །ཞེས་སོགས་གསུངས་པས། རས་ཆུང་པས། འོ་ན་མཁས་པས་མི་ཕན་ནམ། ཞུས་པས། ཁ་མིག་གསལ་པོར་ཡོད་བཞིན་དུ། གཡང་སར་མཆོང་བ་ཆེས་ཆེར་བླུན། །རང་ལ་བདོག་པ་ཡོད་བཞིན་དུ། །དུར་མཚོར་ནོར་ལེན་ཆེས་ཆེར་བླུན། །དམ་ཆོས་ཉེར་ལེན་ཤེས་བཞིན་དུ། །ཉམས་སུ་མི་ལེན་ཆེས་ཆེར་བླུན། །ཞེས་པ་དང༌། རང་གི་ཉམས་སུ་མི་ལོན་པའི། །བློ་ཁ་རྣོ་བས་ཅི་ལ་ཕན། །སླར་ལ་ཕྲག་དོག་སྐྱེ་བའི་རྒྱུ། །རང་གིས་སྤྱོད་པར་མི་ནུས་པའི། །འབྱོར་པ་ཆེ་བས་ཅི་ལ་ཕན། །སླར་ལ་ཡི་དྭགས་སྐྱེ་བའི་རྒྱུ། །བྱང་ཆུབ་སེམས་དང་མི་ལྡན་པའི། །བསམ་རྒྱ་ཆེ་བས་ཅི་ལ་ཕན། །སླར་ལ་འཁོར་བའི་ས་བོན་རྒྱུ། །བསོད་ནམས་ཚོགས་ཆེན་མི་གསོག་པའི། །མངའ་ཐང་ཆེ་བས་ཅི་ལ་ཕན། །སླར་ལ་བསོད་ནམས་འཛད་པའི་རྒྱུ། །དགེ་བ་ཚུལ་བཞིན་མི་སྒྲུབ་པའི། །ཤེས་རྒྱ་ཆེན་པོས་ཅི་ལ་ཕན། །སླར་ལ་ཤེས་པས་འཕྱོ་བའི་རྒྱུ། །དཀོན་མཆོག་ཚུལ་བཞིན་མི་མཆོད་པའི། །སྡེ་དགོན་འབངས་ཀྱིས་ཅི་ལ་ཕན། །སླར་ལ་ངན་སོང་སྐྱེ་བའི་རྒྱུ། །ཆགས་པའི་ཞེན་པ་མ་ལོག་པའི། །བཙུན་ཁྱད་ཆེན་པོས་ཅི་ལ་ཕན། །སླར་ལ་དད་ཟས་ངན་སོང་རྒྱུ། །རང་སེམས་འགོང་པོ་མི་ཐུལ་བའི། །ཕ་རོལ་ཚིག་ཆོམ་ཅི་ལ་ཕན། །སླར་ལ་ངན་སོང་སྐྱེ་བའི་རྒྱུ། །རྒྱུ་འབྲས་ལས་ལ་མི་རྟོགས་པར། །གཞལ་བྱ་བཏགས་པས་ཅི་ལ་ཕན། །སླར་ལ་སྣ་ཚོགས་འཚུབ་པའི་རྒྱུ། །ཞེས་གསུངས་པས།

ཟླ་བོ་སྟོན་པ་དེ་ཅུང་མ་དགའ་བའི་རྣམ་འགྱུར་མཐོང་ནས་ཡང་རྗེ་བཙུན་ཆེན་པོ་ཀགས་ཀྱིས་བཞེངས་ནས། ཕ་བླ་མ་རྣམས་ལ་ཕྱག་འཚལ་ལོ། །ཁྱེད་ལེགས་པར་ཉོན་དང་རབ་བྱུང་རྣམས། །ཤོ་མེད་ཀྱང་བྲེ་མོད་བགྱིས་པ་ལགས། །རྩ་བ་སོ་ཐར་གྱི་ཚུལ་ཁྲིམས་དེ། །བསྟན་པ་ཁང་ཆེན་ཀ་བ་སྟེ། །གཡོ་མེད་དྲང་པོར་སྲོང་ཅིག་ཨང༌། །ལུང་རིགས་གཉིས་ཀྱི་ཉན་བཤད་དེ། །བསྟན་པ་ནོར་བུའི་དོར་ལགས། །མ་རིག་གཡའ་དང་ཕྲོལ་ཅིག་ཨང༌། །བསླབ་པ་གསུམ་གྱི་རྒྱུ་མཚན་དེ། །སངས་རྒྱས་བསྟན་པའི་བཤེས་གཅིག་ལགས། །བཤེས་གཅིག་དགྲ་རུ་མ་ལེན་ཨང༌། །ལུང་རིགས་སྒྲོགས་གླེང་ཐེག་ཆེན་དེ། །ཕྱིར་རྒོལ་བླུན་པོའི་ཀླད་འཇོམས་ལགས། །མི་ནག་སྣང་བ་བསྒྱུར་ཅིག་ཨང༌། །ཞེས་གསུངས་པས། སྟོན་པ་དེས། རྒྱ་གར་ནས་པཎྜི་ཏ་བསྟན་པའི་སོ་མཚམས་སྲུང་མི་ཡིན། །ཞེས་ཞུས་པས། སྤྱིར་རྒྱལ་བ་མི་ཡི་དབང་པོ་དེས། ཆོས་རྣམས་ཆོས་བརྒྱད་འཇོམས་ཕྱིར་གསུངས། །ད་ལྟའི་མཁས་པར་བསླབ་པ་རྣམས། །ཆོས་བརྒྱད་ཆེ་རུ་མ་སོང་ངམ། །རྒྱལ་བའི་ཚུལ་ཁྲིམས་བསྲུང་བ་དེ། །འཇིག་རྟེན་བྱ་བྲལ་ཆེད་དུ་གསུངས། །ད་ལྟ་ཚུལ་ཁྲིམས་བསྲུང་བ་རྣམས། །བྱ་བཞག་མཁས་སུ་མ་སོང་ངམ། །སྔོན་དུ་དྲང་སྲོང་ཆ་ལུགས་དེ། །ཉེ་དུའི་འབྲེལ་ཐག་ཆོད་པ་སྟེ། །ད་ལྟའི་དྲང་སྲོང་ཆས་འཛིན་རྣམས། །གཉེན་སྐྱོང་ཆེ་རུ་མ་སོང་ངམ། །ཞེས་གསུངས་པས་སྟོན་པ་དེ་སླར་དད་ནས་རས་པ་བཟང་པོ་ཅིག་བྱུང་ངོ༌། །ཡང་གསུང་པ། གནམ་མཚོ་ཆེན་པོའི་དོ་གླིང་ལ། སྤྲང་པོ་ངེད་ཀྱང་སེར་བ་བསྒྲུབས། །དད་པ་རྣམས་གསུམ་དཀྱིལ་འཁོར་དུ། །ཤེས་རབ་རྣམ་གསུམ་གཏའ་གསུམ་བཅས། །ལྟ་སྒོམ་ཟུང་འབྲེལ་ཐུན་གྱིས་བྲབ། །ཞི་གནས་ལྷག་མཐོང་མཚན་མ་བརྟགས། །མཉམ་བཞག་རྗེས་ཐོབ་མཚན་མ་བརྩིགས། །བསམ་གཏན་ཀུན་གཞིའི་ཕྱིར། རྫུ་འཕྲུལ་བསྟན་པས་ཆོག་གསུངས། རྗེ་བཙུན་ཏི་སེའི་ནུབ་ཕྱོགས་རྫོང་ལུང་གི་པདྨ་ཕུག་ན་བཞུགས། བོན་པོ་དེའི་བར་ཕྱོགས་ན་ཡོད་པ་ལས།

རྗེ་བཙུན་གྱི་ཞབས་ནུབ་རི་ནས་ཁོ་རང་གི་སྒྲུབ་ཁང་གི་བྲག་གི་ངོས་ལ་བརྐྱང་སྟེ་ཞབས་རྗེས་ཞག་ནས། ཁྱེད་ཀྱིས་ཀྱང་འདི་བཞིན་གྱིས་ཤིག་གསུངས་ནས། ཁོས་ཀྱང་ནུབ་ཕྱོགས་ལ་རྐང་པ་བརྐྱངས་པས་ཆུ་ཁ་ལས་མ་སླེབ་པ་ལས། ནམ་མཁར་མི་མ་ཡིན་རྣམས་ཀྱི་བཞད་གད་ཐོག་པ་ཅིག་བྱུང་བས། བོན་པོ་ཅུང་ཟད་ཁ་སྐྱེངས་རུང་ད་རུང་ཡང་རྫུ་འཕྲུལ་འགྲན་ནོ་ཟེར་ཞིང་བོན་པོ་ཁོ་ཆོས་སྐོར་ལ་སོང༌། རྗེ་བཙུན་གྱིས་ཆོས་སྐོར་ཁོ་ན་ལ་ཕེབས་ནས། ཡང་ཏི་སེའི་ལྷོ་ཕྱོགས་སུ་མཇལ་བའི་ཚེ་ཆར་ཞིག་བབ་པ་ལས། རྗེ་བཙུན་གྱིས་ཆར་ཡིབ་བྱེད་ས་དགོས་པར་འདུག་པས། ཁྱོད་ཁང་འོག་འགྲམ་པ་རྩིག་གམ། སྟེང་གི་ཐོག་དབུབས་གསུངས་པས་ཁྱོད་རང་འགྲམ་རྩིགས་ཤིག །ངས་ཐོག་འབུབ་པ་ཡིན་ཟེར་བ་ལས། ཕ་བོང་ཆེན་པོ་མི་གསུམ་ཙམ་གྱེན་དུ་ལང་པ་ཞིག་ལ་ཕྱག་མཛུབ་གཏད་དེ། འོ་ན་ཕ་གི་ཞོག་ཅིག་གསུངས་པས་བྱེད་ཟེར་སོང༌། རྗེ་བཙུན་གྱིས་འགྲམ་བསླང་ནས་གཟིགས་པས། ཁོས་ཕ་བོང་དེ་ལས་རྔམས་ཁྱེའུ་ལོ་བརྒྱད་ཙམ་ལོན་པའི་གཟུགས་ཙམ་ཕ་བོང་ར ང་ཇི་ལྟ་བུར་གཤགས་ཚར་འདུག་པ། ལྟ་སྟངས་མཛད་སྡིགས་མཛུབ་ཕྱར་བས། ཁོས་གཤགས་པའི་རྡོ་དེ་སྐེད་པ་ནས་ཆག་པ། ད་ཁྱེར་ཆོག་གསུངས་པས། ངའི་དེ་ཁྱོད་ཀྱིས་བཅག་ཟེར་བས་རྫུ་འཕྲུལ་གྱི་འགྲན་ན་མི་ཆོག་པ་བྱེད་པ་ཡིན་མོད། ངས་གཤོག་ཏུ་འཇུག་ཅིང་ཆགས་པའི་ལྟ་སྟངས་མི་བྱེད། ཤོགས་ལ་ཁྱེར་ཤོག་གསུངས་པས། ཡང་ཁོས་སྔར་གྱི་དེ་ལྟ་བུ་ཞིག་གཤགས་ནས་འདེགས་པར་བརྩམས་པ་ལས། ཡང་རྗེ་བཙུན་གྱིས་མི་ཐེག་པའི་ལྟ་སྟངས་མཛད་པས། ཁོ་ན་རེ། ངས་གཤགས་ཡོད་ཁྱོད་ཀྱིས་ཁོལ་ཅིག་ཟེར་བས། རྗེ་བཙུན་གྱིས་འགྲམ་སློང་བར་བྱས། ཁྱོད་ཀྱིས་ཐོག་འགེལ་བར་བྱས་པ་ཡིན་པས་ཁྱོད་རང་གི་ཨེ་ཐོག་ལྟོས་ལ་ཤོག་ཅིག་གསུངས་པས། ཁོས་སླར་ཡང་འདེགས་པར་བརྩམས་པ་ལས་མ་ཐེག་པར་མིག་རིག་རིག་ལུས་པས་རྗེ་བཙུན་གྱི་ཞལ་ནས་ང་མཆོག་ཐུན་མོང་གཉིས་ཀའི་དངོས་གྲུབ་ཐོབ་པའི་རྣལ་འབྱོར་པའི་རྩལ་དང་རྫུ་འཕྲུལ་ཁྱོད་ཐུན་མོང་གི་རྫུ་འཕྲུལ་ཐོབ་པ་ཙམ་གྱི་མི་ཐུབ།

ངས་ལྟ་སྟངས་བྱས་ཟིལ་གྱིས་མནན་ན་ཁྱོད་ཀྱིས་གཤོག་ཀྱང་མི་ཐུབ་པར་འདུག་སྟེ། ངས་ལྟ་སྟངས་མ་བྱས་རུང་ཤོགས་པ་ཡང་གང་ཟག་གཞན་མ་ལ་ལྟོས་ན་དགའ་བ་ཡིན། ད་བྱེད་ན་འདི་ལྟར་བྱེད་གསུངས་ཕྱག་ཡ་གཅིག་གིས་བླངས་ཏེ་དཀལ་བས། རྡོ་ལ་ཕྱག་རྗེས་ཤིག་བྱུང༌། མཐོ་འདུག་གསུངས་ནས་བརྫིས་པས་ཞབས་རྗེས་བྱུང༌། དམས་འདུག་གསུངས་འོག་ནས་བཏེགས་པས་ཡང་དབུ་དང་ཕྱག་རྗེས་བྱུང་བ་དེ་ལ་རྫུ་འཕྲུལ་ཕུག་ཏུ་གྲགས། དེའི་ཚེ་ཡང་བོན་པོས་རྗེ་བཙུན་རྒྱལ་བར་ཁས་བླངས་སོ། །གཞན་ཡང་རྗེ་བཙུན་དང་ན་རོ་བོན་ཆུང་གཉིས་རྫུ་འཕྲུལ་གྱི་རྩལ་མང་དུ་འགྲན་པ་ལས། རྗེ་བཙུན་གྱིས་མཛད་པ་རྣམས་ངོ་མཚར་ཆེ་བ་ཁོ་ན་བྱུང་བའི་མཐར། ན་རོ་བོན་ཆུང་ན་རེ། ཁྱོད་ང་ལ་སྒྱུ་མ་མཁན་ཟེར་ཏེ། ངས་བལྟས་ཚེ་ཁྱོད་རང་སྒྱུ་མ་མཁན་དུ་འདུག །ཁྱོད་ཀྱི་རྫུ་འཕྲུལ་དེ་རྣམས་ང་ཡིད་མི་ཆེས་པས། ད་རང་རེ་གཉིས་ཟླ་བ་འདིའི་ཚེས་བཅོ་ལྔ་ལ་གངས་ཏི་སེ་རྩེ་མོར་སུས་སླེབ་པར་མགྱོགས་པ་དེ་ཏི་སེ་དབང་བར་བྱེད་ཅིང་མཆོག་གི་དངོས་གྲུབ་སུས་ཐོབ་འདུག་བལྟའོ་ཟེར་བས་རྗེ་བཙུན་གྱིས་དེ་སྐད་བྱས་པས་ཆོག་སྟེ། ཁྱོད་རང་ཉམས་བན་བུན་གྱི་སྣང་བ་ལ་མཆོག་གི་དངོས་གྲུབ་ཐོབ་པ་ལ་སེམས་ཀྱི་རང་ཞལ་མཐོང་དགོས་ཏེ། དེ་མཐོང་བ་ལ་ངེད་ཀྱི་སྒྲུབ་བརྒྱུད་ཀྱི་བསྟན་པ་ལ་ཞུགས་ནས་བསྒོམ་དགོས་གསུངས་པས། ཁོ་ན་རེ། ཁྱོད་ཀྱི་སེམས་དང་ངའི་སེམས་ལ་བཟང་ངན་ཅི་ཡོད། བོན་དང་ཆོས་ལ་ཁྱད་ཅི་ཡོད། སྒྲུབ་པ་བྱས་མཉམ་དུ་འདུག་ནའང༌། མིག་འཁྲུལ་ཡིན་ནམ་སྔར་གྱི་རྫུ་འཕྲུལ་རྣམས་ཁྱོད་ཀྱི་དེ་ཁ་མཐོ་བ་ཙམ་བྱུང༌། ད་ཏི་སེའི་རྩེ་མོར་སུ་མགྱོགས་པ་ཐག་ཆོད་པ་བྱེད་དོ་ཟེར་བ་ལ། རྗེ་བཙུན་གྱིས་དེ་ལྟར་ཞལ་གྱིས་བཞེས་ཏེ་ཐག་བཅད་དོ། །དེའི་ཚེ་ན་རོ་བོན་ཆུང་ནི་སྔོ་ཐུལ་གྱོན་ནས་གཤང་འཁྲོལ་ཞིང་རྔ་ལ་ཞོན་ཏེ་ནམ་མཁའ་ལ་འགྲོ་བ་རྗེ་བཙུན་གྱི་བུ་སློབ་རྣམས་ཀྱིས་གཟིགས་ཏེ། རྗེ་བཙུན་གཟིམས་ནས་འདུག་པ་ལ་རས་ཆུང་པས།

རྗེ་བཙུན་ལགས། ན་རོ་བོན་ཆུང་ནི་སྔོན་མོར་རྟ་ལ་ཞོན་ནས་འཕུར་ཏེ་ཏི་སེའི་རྐེད་པ་ནས་ཡར་སོང༌། རྗེ་བཙུན་ཡང་ད་དུང་བཞུགས་ནས་བོན་པོ་ལ་གནས་སྐྱེལ་བ་ལགས་སམ་ཞེས་ཞུ་བ་ནན་གྱིས་ཕུལ་བ་ལྟར་བུ་སློབ་ཀུན་ཕུལ་བས། རྗེ་བཙུན་གྱི་ལྟ་སྟངས་ཤིག་མཛད་ནས། ད་ལྟོས་དང་གསུངས། བལྟས་པས་ཁོ་གྱེན་ལ་འགྲོ་མ་ནུས་པས་བསྐོར་བ་ལ་སོང་འདུག །དེ་ནས་ཉི་མ་འཆར་དུ་ཆ་བ་དང༌། རྗེ་བཙུན་ཆེན་པོས་ཡང་སེ་གོལ་གཏོག་པ་གཅིག་དང༌། ན་བཟའ་རས་འགའི་གཤོག་བརྒྱང་མཛད་ནས་འཕུར་བྱོན་པས། སྐད་ཅིག་ལ་ཏི་སེའི་རྩེར་ཕེབས་པ་དང་ཉི་མ་ཤར་བ་དང་མཉམ་དུ་བྱུང༌། དེའི་ཚེ་རྗེ་བཙུན་གྱིས་བརྒྱུད་པའི་བླ་མ་རྣམས་དང་འཁོར་ལོ་སྡོམ་པའི་ལྷ་ཚོགས་འཁོར་དང་བཅས་པ་དགེས་པའི་ཚུལ་དུ་ཁྲ་ལམ་མེར་བཞུགས་འདུག་པ་མངོན་སུམ་དུ་གཟིགས་པས། ངོ་བོ་མཉམ་པ་ཉིད་ནའང་རྣམ་པ་ཤིན་ཏུ་དགེས་ཤིང་སྤྲོ་བར་གྱུར་ཏེ། དེ་ཚེ་ན་རོ་བོན་ཆུང་ཡང་ཏི་སེའི་མགུལ་ནས་སླེབ་བྱུང་བ་ལས། རྗེ་བཙུན་གྱི་ཐུགས་རྗེའི་ཟིལ་མ་བཟོད་ནས་ནམ་མཁའ་ནས་ལྷུང་སྟེ་འོག་གི་རྔ་ཏི་སེའི་ལྷོ་ཕྱོགས་ན་མར་ལ་རྦབ་ཏུ་ཤོར་བས། ཁོའི་ང་རྒྱལ་དང་དྲེགས་པ་ཉམས་ཏེ། དམ་ན་ས་བཟུང་བའི་ངང་ནས་ད་ཁྱོད་རྫུ་འཕྲུལ་དང་ནུས་པ་ཆེ་བར་སོང་བས། ཏི་སེ་ཁྱོད་ཀྱིས་ཐོབ་ཟིན། ང་ལ་གནས་འདི་མཐོང་ས་ཞིག་ཏུ་སྡོད་ས་དགོས་ཟེར་བྱུང་བས། རྗེ་བཙུན་གྱི་ཞལ་ནས་ཁྱོད་ལ་འཇིག་རྟེན་འདིའི་ལྷས་རྗེས་སུ་བཟུང་བའི་ཐུན་མོང་གི་རྫུ་འཕྲུལ་ཅུང་ཟད་འདུག་ནའང༌། ང་རང་བྱུང་ཡེ་ཤེས་མངོན་དུ་གྱུར་པས་མཆོག་ཐུན་མོང་གི་དངོས་གྲུབ་ཐོབ་པའི་གང་ཟག་རྣམས་དང་རྫུ་འཕྲུལ་འགྲན་རུང་མི་དོ་སྔ་གོང་ནས་བྱས་ནས། ཏི་སེའི་རྩེ་མོའི་རྡོ་རྗེའི་ར་བ་ཡན་ཡེ་ཤེས་ཀྱི་ལྷ་དཔལ་འཁོར་ལོ་སྡོ་པའི་བཞུགས་གནས་ཡིན་པས། ཁྱོད་ཀྱིས་བགྲོད་པའི་སྐབས་མི་རུང༌། ད་ལན་ངས་ཁོ་ན་ཆོས་པའི་ཆེ་བ་བསྟན་ཕྱིར་རྒྱལ་བ་གོང་མ་རྣམས་ལ་གནང་བ་ཞུས་ནས་སྐབས་ཕྱེ་བ་ཡིན།

ནམ་མཁའ་ནས་ལྷུང་བ་དང་རྔ་རྦབ་ཏུ་ཤོར་བ་དེ་ཁྱོད་ལ་ང་རྒྱལ་ཆེན་པོ་འདུག་པ་དེ་བཅག་པའི་ཕྱིར་ངས་བྱས་པ་ཡིན། ད་གནས་འདིའི་རྩ་བར་འགྲོ་བ་ཡང་ངའི་ནུས་པ་ལ་བརྟེན་ནས་འགྲོ་དགོས། ང་ལ་རྩལ་འདི་ཡོད་པའི་རྒྱུ་མཚན་འདི་རྣམས་ཡོད་པས་ཉོན་ཅིག་གསུངས་ནས་མགུར་འདི་གསུངས་སོ། །དྲིན་ཆེན་མར་པའི་ཞལ་ལ་འདུད། །སྒྲ་སྒྱུར་པ་ཡི་བཀའ་དྲིན་དང༌། རྒྱལ་བ་གོང་མའི་ཐུགས་རྗེ་ཡིས། །སྔོན་གྲོང་ཁྱེར་ཆེན་པོ་མཉན་ཡོད་དུ། བཅོམ་ལྡན་ཤཱཀྱ་ཐུབ་པ་དེས། །མུ་སྟེགས་སྟོན་པ་དྲུག་པོ་དེ། །འཁོར་བཅས་ཆོས་ཀྱིས་ཕམ་བྱས་ཏེ། །སངས་རྒྱས་བསྟན་པ་རྒྱས་མཛད་ལྟར། །འཛམ་གླིང་རི་རྒྱལ་ཏི་སེ་འདིར། །བོད་ཀྱི་རྣལ་འབྱོར་རས་པས་ཀྱང༌། །བོན་པོ་ཆོས་ཀྱིས་ཕམ་བྱས་ཏེ། །ཐུབ་བསྟན་སྒྲུབ་བརྒྱུད་ཉིན་མོར་བྱས། །རྫུ་འཕྲུལ་གྱད་ཀྱི་རྩལ་ལས་བྱུང༌། །རྣལ་འབྱོར་མི་ལ་རས་པ་ལ། །རྩལ་འདི་བྱུང་བའི་རྒྱུ་རྐྱེན་མང༌། །བྱིན་རླབས་བརྒྱུད་པར་ལྡན་པས་ན། །བརྒྱུད་པ་འདི་ཡི་རྩལ་ཞིག་བྱུང༌། །རྡོ་རྗེ་འཆང་གི་རྩལ་ཞིག་བྱུང༌། །མཁྱེན་བརྩེ་གདམས་ངག་ཀུན་ལྡན་པའི། །རྩ་བའི་བླ་མའི་རྩལ་ཞིག་བྱུང༌། །མར་པ་ལོ་ཙཱའི་རྩལ་ཞིག་བྱུང༌། །མཐའ་བྲལ་བློ་ལས་འདས་པ་ཡི། །ལྟ་བ་འདི་ཡི་རྩལ་ཞིག་བྱུང༌། །གདོད་ནས་དག་པའི་རྩལ་ཞིག་བྱུང༌། །ཡེངས་མེད་དམིགས་པ་བྲལ་བས་ན། །སྒོམ་པ་འདི་ཡི་རྩལ་ཞིག་བྱུང༌། །འོད་གསལ་ཆེན་པོའི་རྩལ་ཞིག་བྱུང༌། །གང་ཤར་ལྷུག་པར་སྐྱོང་བས་ན། །སྤྱོད་པ་འདི་ཡི་རྩལ་ཞིག་བྱུང༌། །ཤུགས་འབྱུང་ལྷུག་པའི་རྩལ་ཞིག་བྱུང༌། །ཆོས་ཉིད་རང་ངོ་འཕྲོད་པས་ན། །འབྲས་བུ་འདི་ཡི་རྩལ་ཞིག་བྱུང༌། །སྣ་ཚོགས་རང་གྲོལ་རྩལ་ཞིག་བྱུང༌། །བླ་མའི་བཀའ་བཞིན་སྒྲུབ་པས་ན། དམ་ཚིག་འདི་ཡི་རྩལ་ཞིག་བྱུང༌། །ཉེས་ལྟུང་མེད་པའི་རྩལ་ཞིག་བྱུང༌། །རྐྱེན་དང་བསྲེས་ནས་བསྒོམས་པས་ན། ཉམས་ལེན་འདི་ཡི་རྩལ་ཅིག་བྱུང༌། །སྣང་བ་གྲོགས་ཤར་རྩལ་ཞིག་བྱུང༌། །དཀའ་ཐུབ་སྙིང་རུས་མཐར་བསྐྱལ་བས།

རྣལ་འབྱོར་རང་གི་རྩལ་ཞིག་བྱུང༌། །མི་ལ་རས་པའི་རྩལ་ཞིག་བྱུང༌། རྩལ་དེས་ཆོས་ལོག་ཚར་བཅད་ནས། །གངས་དཀར་ཏི་སེ་ང་དབང་ཕྱིར། །གནས་འདིར་དམ་ཆོས་བསྟན་པ་དར། །དེ་རྒྱལ་བ་གོང་མའི་བཀའ་དྲིན་ཡིན། །གསོལ་ལོ་མཆོད་དོ་ཡེ་ཤེས་ལྷ། །ཞེས་གསུངས་པས། ཁོ་ན་རེ། ཁྱོད་ཀྱི་རྫུ་འཕྲུལ་དང་ནུས་པ་ལ་ཡིད་ཆེས། ད་ང་ལ་གནས་འདི་མཐོང་ས་ཞིག་ཏུ་བསྡད་ས་ཡོད་པ་ཅིག་ཁྱེད་ཤེས་ཟེར་བས། རྗེ་བཙུན་གྱིས་འོ་ན་ཁྱེད་རང་ཕ་གིར་སྡོད་ཅིག་གསུངས་ཕྱག་ཡ་གཅིག་གིས་གངས་ཆག་སྤར་གང་ཤར་ཕྱོགས་ཀྱི་རི་སྟག་ལོའི་རྩེར་འཕངས་པ་རི་དེའི་རྩེ་མོར་གངས་ཅུང་ཟད་ཅིག་ཆགས་སོ། །དེ་ནས་རྗེ་བཙུན་གྱི་ནུས་པ་ལ་བརྟེན་ནས་གཉིས་ཀ་ཏི་སེའི་མགུལ་དུ་ཕེབས་པའི་ཚེ། ཡང་ཁོ་ན་རེ། ང་ཏི་སེ་ལ་སྐབས་སུ་བསྐོར་བ་བྱེད་རྒྱུ་ཡོད་པ་དང༌། དེ་དུས་སྡོད་ས་ཞིག་ཁྱེད་ཤེས་ཟེར་བས། རྗེ་བཙུན་གྱིས་འོ་ན་ཁྱོད་རང་བསྐོར་བ་ཡང་གྱིས། དེ་དུས་འདིར་སྡོད་ཅིག་གསུངས་ཏི་སེའི་མདུན་གྱི་རི་ཞབས་ཤིག་ཏུ་བཀའ་གནང་བས། མཆོད་རྟེན་ཁོང་སེང་ཅན་དུ་ཆགས་ནས་བོན་པོ་རྣམས་སྐོར་བ་བྱེད་ཚེ་འདིར་སྡོད་ས་ཅིག་བྱུང༌། རྗེ་བཙུན་གྱིས་སློབ་རྒྱུད་རྣམས་ནི་གངས་རི་མཚོ་གསུམ་ཀུན་ལ་དུས་རྒྱུན་དུ་བསྒྱུར་བ་ཡིན་ནོ། །གངས་ཏི་སེ་ན་རོ་བོན་ཆུང་བཏུལ་བའི་སྐོར་རོ།། །།དེ་ནས་ཡང་དཔོན་སློབ་གངས་ཏི་སེ་ལ་བཞུགས་པའི་དུས་སུ། རྗེ་བཙུན་མི་ལས་རས་པས་སྤྱང་གི་སྲོག་གི་དགོན་པར་བུ་སློབ་རྣམས་ལ་བདེ་བ་བཅུ་གཉིས་མགུར་དུ་གསུངས་པ། མི་བཙོན་ཆེན་དོང་ནས་ཐར་བ་བཞིན། །ཕ་ཡུལ་སྤངས་པའི་རྣལ་འབྱོར་བདེ། །རྟ་བཟང་པོ་སྒྲོག་ལས་གྲོལ་བ་བཞིན། །གཟུང་འཛིན་གྲོལ་བའི་རྣལ་འབྱོར་བདེ། །རི་དྭགས་རྨས་མ་སྡོད་པ་བཞིན། །གཅིག་པུར་གནས་པའི་རྣལ་འབྱོར་བདེ། །བྱ་རྒོད་པོའི་ནམ་འཕང་བསྐྱོད་པ་བཞིན། །ལྟ་བ་ཐག་ཆོད་ཀྱི་རྣལ་འབྱོར་བདེ། །མཁའ་ལ་རྒྱུ་བའི་སྐྱི་སེར་བཞིན།

ཐོགས་རྡུག་མེད་པའི་རྣལ་འབྱོར་བདེ། །ལུག་གཡང་དཀར་སྐྱོང་བའི་རྫི་བོ་བཞིན། །རང་ཉམས་སྐྱོང་བའི་རྣལ་འབྱོར་བདེ། །དབུས་ཀྱི་རི་བོ་ལྷུན་པོ་བཞིན། །འཕོ་འགྱུར་མེད་པའི་རྣལ་འབྱོར་བདེ། །ཆུ་བོ་ཆེན་པོའི་གཞུང་བཞིན་དུ། །ཉམས་རྒྱུན་ཆད་མེད་པའི་རྣལ་འབྱོར་བདེ། །དུར་ཁྲོད་ནང་གི་མི་རོ་བཞིན། །བྱ་བ་ཐེང་པའི་རྣལ་འབྱོར་བདེ། །རྒྱ་མཚོ་ནང་དུ་རྡོ་བསྐྱུར་བཞིན། །ཕྱིར་མི་ལྡོག་པའི་རྣལ་འབྱོར་བདེ། །མཁའ་ལ་ཤར་བའི་ཉི་ཟླ་བཞིན། །འོད་ནང་ནས་ཤར་བའི་རྣལ་འབྱོར་བདེ། །ཤིང་ཏ་ལའི་ལོ་མ་བཅད་པ་བཞིན། །ཕྱིས་སྐྱེ་བ་མེད་པའི་རྣལ་འབྱོར་བདེ། །དབྱངས་རྣལ་འབྱོར་བདེ་བ་བཅུ་གཉིས་འདི། ཁྱེད་སློབ་མ་རྣམས་ཀྱི་ལམ་འཁྱེར་མཛོད། །ཅེས་གསུངས་སོ། །ཡང་རྗེ་བཙུན་ཆེན་པོ་གནས་དེ་ཉིད་དུ་བཞུགས་པའི་དུས་སུ་དགོང་མོའི་ཆོས་ཐུན་ཚར་ནས། ཡོན་བདག་གཅིག་གིས་འཁོར་བའི་ཉེས་དམིགས་གི་ཆོས་ཞུ་ཞུས་པ་མགུར་འདི་གསུངས་པ་ལགས་སྐད། རང་སེམས་ལ་སྐྱེ་འཆི་མ་མཆིས་ཏེ། །རང་སེམས་འཁྲུལ་ནས་འཁོར་བར་འཁྱམས། །ལས་ཀྱི་སྲིད་པར་འཁོར་བར་སྦྱར། །དང་པོར་སྐྱེས་པ་འདི་རེ་མ་དགའ། །ད་མི་ལུས་རིན་ཆེན་ཐོབ་ནས་ཀྱང༌། །ཚེ་ཕྱི་མའི་བྱང་ཆུབ་མི་འཚོལ་བར། །བདག་འཛིན་ཁེ་གྲགས་རྟག་ཏུ་འཛིན། །འཆི་ཁར་འགྱོད་པ་འདི་རེ་མ་དགའ། །རྟག་པར་བཟུང་ནས་ནོར་རྫས་བསགས། །སྦྱིན་པར་འཕོངས་ནས་སེར་སྣས་བཅིངས། གློ་བུར་ན་ཚ་བྱུང་ཙ་ན། །གཏོང་བར་འདོད་ཀྱང་འདོད་མི་མེད། །བོར་ནས་འགྲོ་བ་འདི་རེ་མ་དགའ། །གཞོན་པའི་མདངས་དང་དར་བའི་མདོག །རྒས་ཤིང་རྒུད་པས་གཡར་པོ་བཞག །མི་སྡུག་སྐྲ་དཀར་གཉེར་མ་སྤུངས། ལང་ཚོ་ཡོལ་བ་འདི་རེ་མ་དགའ། །རླུང་མཁྲིས་བད་ཀན་ལ་སོགས་པའི། །བཞི་བརྒྱ་རྩ་བཞིའི་ནད་རྣམས་ཀྱང༌། །རང་གི་ལུས་ལ་རྟེན་བཅས་ནས། །རང་ལ་གནོད་པ་འདི་རེ་མ་དགའ། །འདོད་ཆགས་ཞེ་སྡང་ལ་སོགས་པའི། །ཆད་དུ་བྱས་ཤིང་རང་རྒྱུད་བསྲེག

།འཁོར་བ་འཁྱམས་པ་འདི་རེ་མ་དགའ། །བུ་ཚ་ལས་ཀྱི་འཁོར་བ་ལ། །ལས་ཀྱི་གདུང་སེམས་ཉོན་རེ་མོངས། །སེམས་ཀྱི་བག་ཆགས་ཐང་རེ་ཆད། །བདེན་པར་བཟུང་སྟེ་འཁོར་བར་འཁྱམས། སྒྱུ་མར་ཤེས་པ་འདི་རེ་མ་དགའ། །གཅེས་པའི་ལུས་དང་འཕངས་པའི་སྲོག །གཉེན་འདུན་ཕ་མ་ལ་སོགས་པའི། །བདེ་སྐྱིད་འཛོམ་དུ་མ་སྟེར་བའི། །ལས་ཀྱི་འཆི་བ་བརྡ་མི་འཕྲོད། རང་གཅིག་པུར་འགྲོ་བ་འདི་རེ་མ་དགའ། །སྐྱེ་རྒ་ན་འཆིའི་ཆུ་བོ་འདི། །ཀུན་ལ་ཡོད་དོ་ངོ་མ་ཤེས། །ངོ་མ་ཤེས་པར་བདེན་པར་སྣང༌། །ངེས་པར་བརྟགས་ན་སྡུག་བསྔལ་ཡིན། །དེ་ཡང་ཁྱོད་ཀྱིས་མ་གོའམ། །དོན་དེ་ལྟར་དགོངས་ལ་ལྷ་ཆོས་མཛོད། །ཅེས་རེ་མ་དགའ་བརྒྱད་ཀྱི་མགུར་འདི་གསུངས་པས་ཡོན་བདག་དེ་ཤིན་ཏུ་དད་པར་གྱུར་ཏེ། ཡང་རྗེ་བཙུན་དཔོན་སློབ་ཡོན་བདག་གསར་རྙིང་མང་དུ་འཚོགས་ནས་ཁོང་ཚོའི་ཆོས་ཀྱི་ལོ་རྒྱུས་ཐོར་པ་ཅིག་ལབ་པས། རྗེ་བཙུན་མ་མཉེས་ནས་གདན་ལས་ཀག་གིས་བཞེངས་ཏེ་མ་རེ་མཛོད་ཀྱི་མགུར་བཞེངས་པ། བླ་མ་རྣམས་ལ་ཕྱག་འཚལ་ལོ། །ལོ་ཙཱ་ཆེན་པོས་བྱིན་གྱིས་རློབས། ལས་དང་རྐྱེན་དུ་མ་འཛོམ་པའི། །སྡུག་བསྔལ་གྱི་བྱང་ཆུབ་མ་རེ་མཛོད། །རང་བློ་རྩེ་ཆོས་ལ་མི་གཏད་པའི། །ཚུར་ཐུགས་ལ་འདོགས་པ་འདི་མ་རེ་མཛོད། །རང་རྒྱུད་སློབ་མར་མི་གཏུབ་པའི། །གཞན་གྱི་སློབ་དཔོན་འདི་མ་རེ་མཛོད། །རང་བློ་རང་གིས་མི་ཐུབ་པའི། །གཞན་བློ་གཏད་ས་འདི་མ་རེ་མཛོད། །བརྒྱུད་པ་རྣལ་མས་མ་ཟིན་པའི། །གྲུབ་རྟགས་ཀྱི་དངོས་གྲུབ་འདི་མ་རེ་མཛོད། །སྒོམ་སྒྲུབ་དྲག་པོས་མ་གཅུན་པའི། །ཡིད་སྨོན་གྱི་བྱང་ཆུབ་འདི་མ་རེ་མཛོད། །ཚོགས་གཉིས་ཀྱི་རྩེ་སྤྲོད་མ་སོང་བའི། །རྟོལ་ཆོས་ཀྱི་བྱང་ཆུ བ་འདི་མ་རེ་མཛོད། །ངར་འཛིན་གྱི་འཆིང་བ་དང་མ་བྲལ་བའི། །ཕྱོགས་མེད་ཀྱི་ཐུགས་རྗེ་འདི་མ་རེ་མཛོད། །དངོས་འཛིན་གྱི་འཆིང་བ་མ་གྲོལ་བའི། མཐའ་བྲལ་ལྟ་བ་འདི་མ་རེ་མཛོད། །གཅེར་མཐོང་གི་ངོ་སྤྲོད་མི་མངའ་བའི། །སེམས་ངོ་མཐོང་བ་འདི་མ་རེ་མཛོད། །དྲི་མ་སེལ་ཐབས་མི་ཤེས་པའི། །སྒོམ་རྒྱུན་ཆད་མེད་པ་འདི་མ་རེ་མཛོད། །འཁྲི་བ་ནང་ནས་མ་ཆོད་པའི། །ཚོགས་དྲུག་ལྷུག་པ་འདི་མ་རེ་མཛོད། །ཏིང་འཛིན་གྱི་རྩད་བདར་མི་ཆོད་པའི། །ཡེ་ཤེས་ཆེན་པོ་འདི་མ་རེ་མཛོད། །རེ་དོགས་ཕྲ་མོ་མ་ཆོད་པའི། །འབྲས་བུ་སྐུ་གསུམ་འདི་མ་རེ་མཛོད། །རྒྱུ་འབྲས་རྣལ་མས་མ་ཟིན་པའི། །གནས་སྐབས་བདེ་འགྲོ་འདི་མ་རེ་མཛོད། །བསྒོ་བའི་བཀའ་བཞིན་མ་ཉན་པའི། །མཆེད་ལྕམ་མཉེས་པ་འདི་མ་རེ་མཛོད། །སྣང་བ་དབང་དུ་མ་འདུས་པའི། །ལྷ་མེད་འདྲེ་མེད་འདི་མ་རེ་མཛོད།

རང་སེམས་དབང་དུ་མ་འདུས་པའི། །བག་མེད་སྨྱོ་སྤྱོད་འདི་མ་རེ་མཛོད། །རང་རྒྱུད་ཐ་མལ་ལས་མ་འཕགས་པའི། །ལས་དགེ་སྡིག་མེད་པ་འདི་མ་རེ་མཛོད། །དགོན་པ་འཛིན་ཅིང་སྒྲུབ་པ་པོ། ཆོས་བརྒྱད་སྙན་པ་འདི་མ་རེ་མཛོད། །རི་ཁྲོད་འཛིན་པའི་དམ་ཆོས་ཀུན། །འཕྲལ་དགའ་སྐྱིད་ཆོས་འདི་མ་རེ་མཛོད། །རང་སེམས་དཀར་པོར་མི་ལྟ་བའི། །མི་ངོ་དཀར་ནག་སྲུང་བ་འདི་མ་རེ་མཛོད། །ཉམས་རྟོགས་དྲོད་ཚད་མི་ལྡན་པའི། །བར་དོར་གྲོལ་བ་འདི་མ་རེ་མཛོད། །གདམས་ངག་དང་སྦྱར་བར་མི་ལྡན་པའི། །སྐལ་ལྡན་མགོ་སྐོར་འདི་མ་རེ་མཛོད། །བསླབ་སྡོམ་ཚུལ་བཞིན་མི་བསྲུང་བའི། །གྱུར་ཤོག་གི་སྨོན་ལམ་འདི་མ་རེ་མཛོད། །དམ་ཚིག་གཙང་མ་མི་སྲུང་བའི། །མཁའ་འགྲོ་འདུ་བ་འདི་མ་རེ་མཛོད། །ལུང་རིགས་གདམས་ངག་མི་ལྡན་པའི། །ཐ་སྙད་ཆུ་ལས་མ་བརྒལ་མཛོད། །མངོན་ཤེས་ལྔ་དང་མི་ལྡན་པའི། །ཁ་ཕྱིར་བལྟས་ཞལ་ལྕེ་མ་བཅད་མཛོད། །སྒོམ་ཡེངས་སུ་མེད་པར་མ་རྟོགས་པའི། །རང་རྒྱུད་ཡན་པ་འདི་མ་རེ་མཛོད། །ཅེས་པ་དང༌། ཡང་ལན་གཅིག་ཙ་ན། ཕ་བླ་མ་རྣམས་ལ་ཕྱག་འཚལ་ལོ། །སྤྱིར་གསོན་དང་རྒྱུ་སྦྱོར་ཡོན་བདག་རྣམས། །རང་སེམས་རང་གི་མ་དག་ན། ཕྱི་རོལ་བཀྲུས་པས་ཅི་ལ་ཕན། །ཞེན་པ་རང་ལོག་མ་བྱུང་ན། །སྒོམ་ཉམས་བཟང་བས་ཅི་ལ་ཕན། །རང་འཛིན་ངར་འཛིན་ཞེན་འཛིན་གསུམ། །འདི གསུམ་འཆིང་བའི་འཆིང་ཐག་ཡིན། །འཆིང་ཐག་བཅད་ན་མི་སེམས་སམ། །རང་དང་བདག་དང་སེམས་དང་གསུམ། །འདི་གསུམ་རི་ཁྲོད་དགོན་པ་ལགས། །དགོན་པ་དེ་བཟུང་ན་ལེགས་པར་མཆི། །ཞེས་གསུངས་སོ། །ཡང་རྗེ་བཙུན་མི་ལས་རྣལ་འབྱོར་བཞི་ཡི་མགུར་གསུངས་པ་ནི། སེམས་དངོས་པོར་འཛིན་པ་འཁོར་བའི་རྒྱུ། །གསལ་ལ་འཛིན་མེད་རང་རིག་དེ། །ལྷུན་གྲུབ་ཡིན་པར་ངོ་ཤེས་ནས། །རྩེ་གཅིག་མཐའ་རུ་ཕྱིན་པ་ཡིན། །རིམ་འཇུག་ཟེར་ཞིང་མཚན་བཅས་བསྒོམ། །རྒྱུ་འབྲས་ཟེར་ཞིང་ལོག་འཚོ་སྒྲུབ། །རྨོངས་པ་ཀུན་འབྱུང་བསྒོམ་པ་ལ། །རྩེ་གཅིག་གི་རྣལ་འབྱོར་ཁོང་ལ་མེད། །གསལ་ལ་འཛིན་མེད་རང་སེམས་དེ། །ངོ་བོ་མཁའ་ལྟར་གསལ་ཙམ་ན། །སྤྲོས་བྲལ་མཐའ་རུ་ཕྱིན་པ་ཡིན། །སྤྲོས་བྲལ་ཟེར་ཞིང་ཐ་སྙད་མང༌། །རྨོངས་པ་གཉིས་འཛིན་བསྒོམ་པ་ལ། །སྤྲོས་བྲལ་གྱི་རྣལ་འབྱོར་ཁོང་ལ་མེད། །སྣང་སེམས་གཉིས་མེད་ཆོས་སྐུ་ལ།

འཁོར་འདས་རོ་གཅིག་ཉམས་སུ་མྱོང༌། །སངས་རྒྱས་སེམས་ཅན་འདྲེན་པ་ལ། །རོ་གཅིག་མཐའ་རུ་ཕྱིན་པ་ཡིན། །རོ་གཅིག་ཟེར་ཞིང་དུ་མ་སྨྲ། །ཅིག་ཆར་ཟེར་ཞིང་ཐུན་དུ་བཅོད། རྨོངས་པས་ཡང་རྨོངས་བསྒོམ་པ་ལ། །རོ་གཅིག་རྣལ་འབྱོར་ཁོང་ལ་མེད། །རྣམ་རྟོག་ཡེ་ཤེས་སྙིང་པོ་ཅན། །ལྷུན་གྲུབ་རྒྱུ་འབྲས་གཉིས་སུ་མེད། །སྐུ་གསུམ་རང་ལ་ཚང་ཙམ་ན། བསྒོམས་མེད་མཐའ་རུ་ཕྱིན་པ་ཡིན། །བསྒོམས་མེད་ཟེར་ཞིང་ཡིད་ལ་བྱེད། །འོད་གསལ་ཟེར་ཞིང་གཏི་མུག་བསྒོམས། །རྨོངས་པས་ཁ་ལྟ་སྨྲ་བ་ལ། །བསྒོམ་མེད་ཀྱི་རྣལ་འབྱོར་ཁོང་ལ་མེད། །ཅེས་གསུང་སོ། རྗེ་མི་ལས་འཕྱོ་ས་དྲུག་གི་མགུར་འདི་གསུངས་པ་ནི། ཤར་གྱི་རི་བོ་རྩེ་མཐོ་བ། །ཁུ་འཕང་བབ་ཡུན་རིང་རིང་བ། །མཐོ་མཐོ་གངས་དཀར་གྱི་ལྡོངས་སུ་གྱུར། །དེ་སེང་ལྕམ་དཀར་མོའི་འཕྱོ་ས་མཛོད། །ནུབ་ཀྱི་རྫ་རི་སྨུག་པོ་ལ། །ཆར་ཟལ་ཟིམ་འབབ་ཡུན་རིང་རིང་བས། །ལུང་ཆུང་གཙང་པོའི་ཀླུང་དུ་གྱུར། །ལྟོ་དཀར་ཉ་མོའི་འཕྱོ་ས་ཡིན། །ལྷོ་ཡི་རི་བོ་བརྒྱུད་རིང་ལ། །ཤིང་ལྗོན་པ་སྐྱེ་ཡུན་རིང་རིང་བས། །མཐོ་མཐོ་དེ་ཙན་དན་སྡོང་དུ་གྱུར། །དེ་རྒྱ་སྟག་ཁྲ་བོའི་འཕྱོ་ས་མཛོད། །བྱང་གི་བྲེ་གུ་ཟ་ཟོ་ལ། །གད་པ་ཆད་ཡུན་རིང་རིང་བས། །མཐོ་མཐོ་དེ་བྲག་དམར་ལྡོངས་སུ་གྱུར། དེ་བྱ་རྒྱལ་རྒོད་པོའི་འཕྱོ་ས་མཛོད། །དབུས་ཀྱི་གོང་བུ་བདེ་བདེ་རུ། སོ་ནམ་བྱེད་ཡུན་རིང་རིང་བས། །ས་གྲང་དྲོ་མེད་པའི་ལྡོངས་སུ་གྱུར། །དེ་དབུ་ནག་མི་ཡི་འཕྱོ་ས་མཛོད། །རྗེ་སྒྲ་བསྒྱུར་མར་པའི་ཞབས་དྲུང་དུ། །ང་མི་ལ་སྒོམ་ཡུན་རིང་རིང་བས། །རྣམ་རྟོག་ཆོས་སྐུའི་ངང་དུ་ཐིམ། །དེ་སྣོད་ལྡན་སློབ་མའི་འཕྱོ་ས་མཛོད། །ཅེས་གསུངས་སོ། །ཡང་རྗེ་བཙུན་མི་ལ་རས་པས་བློ་བདེ་བདུན་གྱི་མགུར་གསུངས་པ་ནི། ལས་དང་སྐལ་པར་ལྡན་པ་ཡི། །གྲུབ་ཐོབ་བརྒྱུད་པའི་བླ་མ་ལ། དད་གུས་རྒྱུན་ཆད་མ་མཆིས་པས། །སྟེང་ནས་རྗེ་ཡིས་བྱིན་གྱིས་རློབས། །གྲུབ་ཐོབ་བརྒྱུད་པའི་བླ་མ་ནི། །མུ་ཏིག་རྩར་ལ་བརྒྱུས་པ་འདྲ། །མཆོག་ཐུན་རྩ་བ་བླ་མ་ཡིན། །ཕ་བླ་མའི་བྱིན་རླབས་བག་རེ་དྲོ། །རྒྱབ་བརྟེན་དཀོན་མཆོག་གསུམ་ལ་བྱེད། །དུས་ཡེང་བ་མེད་པར་སྐྱོབ་པ་དེ། །མཛངས་མས་བུ་གཅིག་སྐྱོང་བ་འདྲ། །འགལ་འཁྲུལ་མེད་པས་བློ་རེ་བདེ།

གཡས་ནས་དཔའ་བོས་བྱིན་གྱིས་བརླབས། །བར་ཆད་བདུད་དཔུང་བཟློག་པ་དེ། །མཚོན་རྣོན་པོ་ཀླད་ལ་བསྐོར་བ་འདྲ། །འགལ་རྐྱེན་མེད་པས་བློ་རེ་བདེ། །གཡོན་ནས་དཔའ་མོས་བྱིན་གྱིས་རློབས། །མཆོག་ཐུན་མོང་དངོས་གྲུབ་སྟེར་བ་དེ། །མ་སྲིང་བྱས་པས་བསྐོར་བ་འདྲ། །དགོས་འདོད་འབྱུང་བས་བློ་རེ་བདེ། །ཐབས་ཤེས་གཤོག་པ་ནང་ནས་རྒྱས། །ཆོས་ཉིད་མཁའ་ལ་ལྡིགས་བ་དེར། །རྒོད་པོས་ནམ་འཕང་བསྐྱོད་པ་འདྲ། །ལྷུང་དོགས་མེད་པས་བློ་རེ་བདེ། །སེམས་ལ་སྟོང་ཉིད་རྩལ་ཆེན་རྫོགས། །གཞན་སྣང་ཟིལ་གྱིས་གནོན་པ་དེ། །སེང་གེ་གངས་ལ་འགྱིང་བ་འདྲ། །ཉམ་ང་མེད་པས་བློ་རེ་བདེ། །ཁོང་དགོས་པའི་ལས་ཚོགས་སྒྲུབ་པ་དེ། །བྲན་ཁོལ་པོ་ལས་ལ་མངག་པ་འདྲ། །ད་ཅི་བསྒོ་ཉན་པས་བློ་རེ་བདེ། །ངེད་སྐབས་སུ་ཉམས་སྨྱོང་གླུ་རུ་ལེན། །བློ་དམན་ཟིལ་གྱིས་གནོན་པ་དེ། །གཡུ་འབྲུག་མཁའ་ལ་སྒྲ་སྒྲོག་འདྲ། །རེ་དོགས་མེད་པས་བློ་རེ་བདེ། །ངེད་དེ་ལྟར་ཐལ་བའི་རང་བཞིན་གྱིས། །མི་བདེ་མ་མཆིས་བདེ་མོར་གདའ། །བདེ་རུ་རེ་ནས་བགྱིས་པ་ལགས། །བདེ་རུ་རེ་ནས་ཁྱེད་ཀྱང་མཛོད། །ངེད་སྐྱིད་དུ་རེ་ནས་བགྱིས་པ་ལགས། །སྐྱིད་སྐྱིད་འདྲ་ན་ཁྱེད་ཀྱང་མཛོད། །ཅེས་གསུངས་སོ། །ཡང་རྗེ་བཙུན་གྱིས་ཡོན་བདག་ཕོ་མོ་རྣམས་ལ་ཐམས་ཅད་མི་རྟག་པས་ཚེ་ལ་ལོང་མེད་པས་འཆི་བྲོད་ཀྱི་ཆོས་བྱ་རན་གསུངས་ནས་མགུར་གསུངས་པ། ཨེ་མ་ཁམས་གསུམ་འཁོར་བའི་སེམས་ཅན་རྣམས། ཐར་པའི་ལམ་ལ་ཚུར་ལྟོས་དང༌། །འཁོར་བར་བརྒྱུད་པའི་ལམ་འཕྲང་རིང༌། །དུག་ལྔ་དགྲ་ཡི་ཇག་པ་མང༌། །རིག་པའི་ཁྱེའུ་ཆུང་འཁྱེར་ལས་ཆེ། །ཡེ་ཤེས་ཀྱི་སྐྱེལ་མ་བཙལ་རེ་རན། །ལས་ཀྱི་སྒྲིབ་པའི་མུན་པ་ནག །རྣམ་པར་རྟོག་པའི་རྐུན་མ་མང༌། །རིན་ཆེན་སེམས་འདི་འཆོར་ལས་ཆེ། །ཡེངས་མེད་མེལ་ཚེ་བྱེད་རེ་རན། །མ་མཐོང་རྒྱ་མཚོ་གཏིང་རེ་ཟབ། །རིག་པའི་ཉ་ཆུང་རྐྱལ་རེ་རན། །སྐྱོན་གྱི་རི་བོ་ཟུར་རེ་མཐོ། །འཁྲུལ་རྟོག་རྔོན་པ་ཁྱེར་རེ་བཟང༌། །ཏིང་འཛིན་གྱི་རི་དྭགས་གསོད་ལས་ཆེ། །ཡང་དག་གི་མཐའ་ལ་འབྲོས་རེ་རན། །མ་མཐོང་རྒྱ་མཚོ་གཏིང་རེ་ཟབ། །རིག་པའི་ཉ་ཆུང་རྐྱལ་རེ་རན། །འགྲོ་དྲུག་གི་རྦ་ལ་འབྱམས་ཀླས་ཆེ། །ད་ཤེས་རབ་ཀྱི་གྲུ་གཟིངས་བཅའ་རེ་རན། །སྐྱེ་རྒ་ན་འདིར་ནོལ་ཐང་ལ། །ཁྱིམ་ཐབས་དུག་ལྔའི་འདམ་རྫབ་ཙམ། །རང་སེམས་གླང་པོ་ཆུད་ལས་ཆེ། །ད་ཐར་པའི་སྐམ་ས་བསྙགས་རེ་རན།

ཐེག་དམན་གྱི་ལྟ་བ་གཡང་ས་ཆེ། །བློ་དམན་གྱི་བྱི་བ་བྱ་བྱེད་མང༌། །རིགས་དྲུག་གི་གཡང་ལ་འབྱམས་ལས་ཆེ། །ད་བདེ་ཆེན་གྱི་ཐང་ལ་འབྲོས་རེ་རན། །རན་གྱི་མི་ཚད་འཕྱིས་ཀྱང་འཕྱིས། །རྗེ་བཙུན་མི་ལ་རས་པའི་རན་བདུན་མའོ། །བླ་མ་མི་ལ་རི་ཁྲོད་གཅིག་ཏུ་བཞུགས་པའི་དུས་སུ་སློབ་མ་གཅིག་གིས་བསྙུན་འདྲི་བྱས་པའི་ལན་བཏབ་པ། བདག་ཉེ་དུ་དང་རྒྱང་ཐག་བསྲིངས་ཏེ་བདེ། །གཉེན་འབྲེལ་གྱི་ཁོ་ཐག་བཅད་དེ་བདེ། །ཕ་ཡུལ་ཆགས་པ་སྤངས་པས་བདེ། །བདག་འཛིན་མངོན་ཞེན་མེད་པས་བདེ། །གནས་ལ་ངོས་བཟུང་མེད་པས་བདེ། །སྡེ་རིས་ཕྱོགས་ཆ་སྤངས་པས་བདེ། །སྡེ་དགོན་གཉེར་པ་མ་བྱས་བདེ། །དགེ་འདུན་རྫས་ལ་མ་འབག་བདེ། །ཁང་ཁྱིམ་བདག་ཏུ་མ་བཟུང་བདེ། །འདི་ལ་འདི་དགོས་མེད་པས་བདེ། །འཇིག་རྟེན་ནོར་རྫས་མེད་པས་བདེ། །འཕགས་པའི་ནོར་བདུན་ཡོད་པས་བདེ། །འཚོ་སྐྱོང་སྡུག་བསྔལ་མི་དགོས་བདེ། །བོར་སྟོར་དོགས་པ་མེད་པས་བདེ། །ཟད་པའི་འཇིགས་པ་མེད་པས་བདེ། །སེམས་ཀྱི་ངལ་དུབ་སྤངས་པས་བདེ། །ཡོན་བདག་ངོ་སྲུང་མེད་པས་བདེ། །སྐྱོ་ངལ་སུན་པ་མེད་པས་བདེ། །ཚུལ་འཆོས་མ་བྱས་སྤྱོད་པ་བདེ། །ཅི་བྱས ཆོས་སུ་སོང་བས་བདེ། །འབྲོས་འདེད་ངལ་དུབ་སྤངས་པས་བདེ། །གསད་ཁྱེར་འཇིགས་པ་མི་འོང་བདེ། །རྐུ་འཕྲོག་སྦྱོར་བ་སྤངས་པས་བདེ། །རྒྱུ་མཐུན་ལོངས་སྤྱོད་འབྱུང་བ་བདེ། །སྡིག་པའི་ལས་རྣམས་མ་བྱས་བདེ། །བསོད་ནམས་ལས་ལ་འབད་དེ་བདེ། །ཞེ་སྡང་ཆོས་སུ་སོང་བས་བདེ། །འབྲོས་འདེད་ཕན་སེམས་བྱས་པས་བདེ། །ང་རྒྱལ་ཕྲག་དོག་ཆུང་བས་བདེ། །དེ་ཡང་འགྲན་སེམས་མེད་པས་བདེ། །འདོད་ཡོན་ལ་ཞེན་པ་མེད་པས་བདེ། །དེ་ཡང་གདུང་སེམས་ཆུང་བས་བདེ། །ཆོས་བརྒྱད་ཉེས་དམིགས་བལྟས་པས་བདེ། །དེ་ཡང་བཏང་སྙོམས་བཞག་པས་བདེ། །སེམས་ཀྱིས་སེམས་ལ་བལྟས་པས་བདེ། །དེ་ཡང་རེ་དོགས་མེད་པས་བདེ། །སྐྱེ་མེད་འོད་གསལ་ཀློང་ན་བདེ། །མི་རྟོག་ཡེ་ཤེས་དབྱིངས་ན་བདེ། །ཤུགས་འབྱུང་གཉུག་མའི་ངང་དུ་བདེ།

ཚོགས་དྲུག་རང་སར་བཞག་པས་བདེ། །སྒོ་ལྔའི་རྣམ་ཤེས་གསལ་བས་བདེ། །ཡིད་ཀྱི་རྟོག་པས་མ་གཅུན་བདེ། །བདེ་བ་འདི་ལ་བདེ་ལུགས་མང༌། །བདག་སྐྱིད་ཀྱི་རྟིང་ལ་སྡུག་རྒྱུ་ཆུང༌། །སྐྱིད་པ་རྣམས་ལ་ང་མི་སྨོན། །ཤི་ཡང་བདེ་སྟེ་སྡིག་མ་བྱས། །གསོན་ཡང་བདེ་སྟེ་དགེ་སྦྱོར་འཕེལ། །ཟས་གོས་ཡོན་བདག་གྲྭ་པས་སྦྱོར། །དེ་རྣམས་བླ་མ་དཀོན་མཆོག་དྲིན། །བན་སྤྲང་བདེ་བའི་ཚད་ལ་དགའ། །ཉིད་ཀྱང་ཤིན་ཏུ་བདེ་ལགས་སམ། །ཞེས་གསུངས་སྐད། རྗེ་བཙུན་གྱིས་གདིངས་ཚད་དྲུག་མགུར་དུ་བཞེངས་པ། ངས་འཁོར་བའི་ཆོས་ལ་ཡིད་དབྱུང་ནས། །དད་པ་དྲག་པོས་མཚམས་སྦྱར་ཏེ། །ཡུལ་གྱི་ཞེན་པ་སྤངས་དཀའ་བས། །ཕ་ཡུལ་སྤངས་པས་ཞེ་སྡང་ཞི། །གཉེན་གྱི་གདུངས་སེམས་ལྡོག་དཀའ་བ། །ཉེ་དུ་སྤངས་པས་གདུང་སེམས་བྲལ། །ནོར་ལ་ཆོག་ཤེས་མ་མཆིས་པས། །རས་གོས་གྱོན་པས་ཞེན་པ་ལོག །འཇིག་རྟེན་གཡེང་བ་སྤོང་དཀའ་བ། །དམན་ས་བཟུང་བས་ང་རྒྱལ་ཆགས། །བདག་འཛིན་ཁེ་གྲགས་སྤོང་དཀའ་བས། །རི་དྭགས་བཞིན་དུ་རི་ཁྲོད་འགྲིམ། །ཁྱེད་དད་ལྡན་རྣམས་ཀྱི་ཚོགས་ཀྱང་བསགས། །འདི་ནི་སྙིང་རུས་གདིངས་ཚད་ལགས། །ཆོས་སྐུ་ནམ་མཁའ་ལྟ་བུ་དེ། །འགྲོ་དྲུག་ཡོངས་ལ་ཁྱབ་ལགས་ཀྱང༌། །སྔར་མ་རིག་པ་ཡི་འཁོར་བ་འཁྱམས། །ཚིག་ཙམ་ཤེས་པས་བརྟན་པ་དཀའ། །དེ་ཉིད་བརྟན་པོར་མ་གྱུར་པས། །སྐབས་སུ་དུག་ལྔ་རང་རྒྱུད་ཤོར། །དེས་དོན་མེད་བྱིས་པའི་ནང་དུ་འཁྱམས། །དེ་ཉིད་བརྟན་པོར་མ་གྱུར་པས། ཚོགས་དྲུག་ཞེན་མེད་རྒྱུན་དུ་འཆར། །སྐུ་གསུམ་འབྲལ་མེད་རྒྱུན་དུ་གནས། །དེ་ནི་རྟོགས་པའི་གདིངས་ཚད་ལགས། །མཉམ་བཞག་རྗེས་ཐོབ་རྣམ་གཉིས་ཀྱང༌། །ལས་དང་པོ་པ་ལ་སྣང་བ་ལགས། །རྟོགས་པའི་སེམས་ལ་གཉིས་སྣང་མེད། །ཡེངས་བ་མེད་པའི་རྣལ་འབྱོར་ལ། ཞེན་པ་མེད་པར་གྲོལ་བའི་ཀློང༌། །ཡིད་འོང་ཡོན་ཏན་ཀུན་གྱི་གནས། །མཁས་པ་ནམ་མཁའ་ལྟ་བུར་སྒོམ། །འདི་སྒོམ་པའི་གདིངས་ཚད་ལགས། །སྤྱོད་ལམ་རྣམ་བཞི་མ་ཞན་པས། །མཛེས་པའི་གཟུགས་དང་ཆགས་པའི་ནོར།

ཅིར་སྣང་ན་བུན་ལྟར་ཤེས་པས། །འགྲོ་བ་འདོན་པའི་བསམ་པ་ཡང༌། །ཐ་མལ་ལུས་རྣམས་སྒྱུ་མ་དང༌། །ཆུ་ཟླ་ལྟ་བུར་འཛིན་མེད་པར། །ཡུལ་གྱི་འཛིན་པས་མི་གོས་ཏེ། །དེ་ནི་འདམ་སྐྱེས་པདྨ་འདྲ། །འདི་ནི་སྤྱོད་པའི་གདིངས་ཚད་ལགས། །སེམས་ཁྱབ་པ་ནམ་མཁའ་ལྟ་བུ་སྟེ། །རྐྱེན་སྣང་ཆོས་སྐུར་གསལ་མ་དག །རྣམ་པ་ཀུན་མཁྱེན་སྟོང་པ་ཉིད། །ཤེལ་གོང་ལག་མཐིལ་བཞག་པ་འདྲ། །དང་པོ་གང་ནས་འོང་བ་མེད། །བར་དུ་གར་ཡང་གནས་པ་མེད། །ཐ་མ་གར་ཡང་སོང་བ་མེད། །དུས་གསུམ་མཉམ་པ་ཉིད་གནས་པས། །སྐྱེས་ལ་སྐྱེ་འཆིའི་རྒྱུ་མ་མཆིས། །གདོད་ནས་དག་པའི་ནམ་མཁའ་ལ། །དཀར་དམར་སྤྲིན་ཕུང་རང་ཡལ་ནས། །འབྱུང་བ་བཞི་ཡི་རྗེས་མི་ཆོད། །སེམས་ཀྱང་ནམ་མཁའ་ལྟ་བུ་ལ། །སྐྱེ་མེད་རྒྱུན་དང་མ་བྲལ་བས། །ཁམས་གསུམ་འཁོར་བའི་རྗེས་མི་ཆོད། །འདི་འཆི་བས་མི་འཇིགས་གདིངས་ཚད་ལགས། །དེ་ལྟར་རྟོགས་པའི་རྣལ་འབྱོར་པ། །ནམ་ཞིག་སྒྱུ་ལུས་བོར་བའི་ཚེ། །ཡོན་ཏན་རྫོགས་ཀྱི་བར་དོ་དེས། གདམས་ངག་ཟབ་མོའི་ངོ་སྤྲོད་པས། །སེམས་མ་དང་བུ་རུ་མཇལ་ཏེ་མཆི། །གལ་ཏེ་དེ་རུ་མ་མཇལ་ན། །ཡང་དག་ཉེར་ལེན་སྒྱུ་ལུས་དེ། །ལྷན་ཅིག་བྱེད་པའི་གདམས་ངག་གིས། །དག་པའི་སྒྱུ་ལུས་ལོངས་སྐུར་ཤར། །དེ་མེ་ལོང་གཟུགས་བརྙན་ལྟར་ཤེས་པས། །ལམ་ལ་ནོར་གྱི་དོགས་མ་མཆིས། །འདི་བར་དོར་མི་འཁྲུལ་གདིངས་ཚད་ལགས། །བླ་མ་མི་ལའི་གདིངས་ཚད་དྲུག་ལགས་སོ། །ཡང་གསུངས་པ། འཁྲུལ་པ་རྩད་ནས་བཅད་ལགས་པས། །མ་རིག་འཁྲུལ་པ་བརྗེད་ནས་ཐལ། །སྙན་བརྒྱུད་གདམས་ངག་སེམས་སེམས་ནས། །ཡིག་ནག་ཟིན་བྲིས་བརྗེད་ནས་ཐལ། །སྐུ་གསུམ་འབྲལ་མེད་བསྒོམས་བསྒོམས་ནས། །བསྒོམ་བློའི་ཤེས་པ་བརྗེད་ནས་ཐལ། །རང་སེམས་གཏན་ལ་འབེབས་འབེབས་ནས། །རྒྱུད་འགྲེལ་ཐ་སྙད་བརྗེད་ནས་ཐལ། །ཞེན་མེད་ཉམས་སུ་བླངས་བླངས་ནས། །ལོག་འཚོ་ལོང་གཏམ་བརྗེད་ནས་ཐལ། །སྒྱུ་ལུས་དགོན་པ་བྱས་བྱས་ནས། །བདེ་འཇམ་དགོན་པ་བརྗེད་ནས་ཐལ། །དམིགས་སུ་མེད་པར་འཁྱམས་འཁྱམས་ནས། །ཐེལ་ཟུག་སྡོད་པ་བརྗེད་ནས་ཐལ། །དམན་པའི་སྤྱོད་པ་བྱེད་བྱེད་ནས། །མི་ཆེན་རེ་བ་བརྗེད་ནས་ཐལ། །གཅིག་པུར་ཉམས་སུ་བླངས་བླངས་ནས། །འཁོར་མང་ངོ་སྲུང་བརྗེད་ནས་ཐལ། །འདི་དང་ཕྱི་མ་བར་དོ་གསུམ། །མཉམ་པ་ཉིད་དུ་བསྒོམས་བསྒོམས་ནས།

འཆི་བའི་འཇིགས་པ་བརྗེད་ནས་ཐལ། །བརྗེད་པ་རྣམ་བཅུ་བྱ་བ་ཡིན། །ཞེས་གསུངས་སོ། །དེ་ཐམས་ཅད་ཏི་སེ་ལ་སོགས་པའི་སྐོར་རོ།། །།རྗེ་བཙུན་མི་ལ་རས་པ་དེ་གུང་ཐང་གི་བྲག་དམར་སྤོ་མཐོན་དུ་བཞུགས་པའི་དུས་སུ། བུ་སློབ་རྣམས་ཀྱིས་གྲུབ་མཐའ་སྣ་ཚོགས་གླེང་བས་རྗེ་བཙུན་གྱིས་མགུར་བཞེངས་པ་ཡིན་སྐད། ཆོས་ཀྱི་དབྱིངས་ནས་དབྱངས་ཤིག་ལེན། །བརྗོད་དུ་མེད་པའི་ཚིག་གཅིག་བརྗོད། །དོན་ལ་བསམ་བརྗོད་མ་མཆིས་ཀྱང༌། །ཉོན་མོངས་རྟ་རྒོད་ཐུལ་ཐབས་མེད། །རྗེ་གོང་མ་རྣམས་ཀྱི་མ་བསྐྱོན་ཅིག །ཆོས་སྙིང་པོ་དོན་མེད་ཀྱི་བཤད་གཞུང་དང༌། །རྡོ་རྗེ་འཆང་གི་རྟོགས་ཚད་དང༌། །དངོས་པོ་གཤིས་ཀྱི་འདུག་ཚུལ་གསུམ། །མ་བཅོས་རྣལ་མའི་མཁའ་ལ་འཛོམ། །སེམས་ཁྱབ་བརྡལ་དུ་ཞོག་དང་རྣལ་འབྱོར་པ། །དེ་སེམས་ལ་འཐད་དམ་སྐལ་ལྡན་ཀུན། །ད་རུང་སེམས་ཉིད་གཏན་ལ་ཕོབ། །ཆོས་ཕྱག་རྒྱ་ཆེན་པོའི་བཤད་གཞུང་དང༌། བྲམ་ཟེ་ཆེན་པོའི་རྟོགས་ཚད་དང༌། །རང་བཞིན་གཉུག་མའི་འདུག་ཚུལ་གསུམ། །ཡིད་བྱ་བྱེད་བྲལ་བའི་མཁའ་ལ་འཛོམ། །སེམས་ལྷུག་པར་ཞོག་དང་རྣལ་འབྱོར་པ། །དེ་སེམས་ལ་འཐད་དམ་སྐལ་ལྡན་ཀུན། །ད་རུང་སེམས་ཉིད་གཏན་ལ་ཕོབ། །ཆོས་རྫོགས་པ་ཆེན་པོའི་བཤད་གཞུང་དང༌། །ཀུན་ཏུ་བཟང་པོའི་རྟོགས་ཚད་དང༌། །རང་བྱུང་ཡེ་ཤེས་འདུག་ཚུལ་གསུམ། །ལྷུན་གྲུབ་ཕྱོགས་མེད་མཁའ་ལ་འཛོམ། །སེམས་རང་གྲོལ་དུ་ཞོག་དང་རྣལ་འབྱོར་པ་དང༌། །དེ་སེམས་ལ་འཐད་དམ་སྐལ་ལྡན་ཀུན། །ད་དུང་སེམས་ཉིད་གཏན་ལ་ཕོབ། །ཆོས་ཕྱག་རྒྱ་ཆེན་པོའི་བཤད་གཞུང་དང༌། །རྡོ་རྗེ་སེམས་དཔའི་རྟོགས་ཚད་དང༌། །སྨིན་གྲོལ་གཉིས་ཀྱི་འདུག་ཚུལ་གསུམ། ཐབས་ཤེས་དབྱེར་མེད་མཁའ་ལ་འཛོམ། །སེམས་རང་གྲོལ་དུ་ཞོག་དང་རྣལ་འབྱོར་པ། །དེ་སེམས་ལ་འཐད་དམ་སྐལ་ལྡན་ཀུན། །ད་དུང་སེམས་ཉིད་གཏན་ལ་ཕོབ། །ཆོས་ཕ་རོལ་ཕྱིན་པའི་བཤད་གཞུང་དང༌། ཤཱཀྱ་ཐུབ་པའི་རྟོགས་ཚད་དང༌། །རང་བཞིན་སྟོང་པའི་འདུག་ཚུལ་གསུམ། །རྣམ་དག་ཆེན་པོའི་མཁའ་ལ་འཛོམ། །སེམས་དམིགས་མེད་དུ་ཞོག་དང་རྣལ་འབྱོར་པ། །དེ་སེམས་ལ་འཐད་དམ་སྐལ་ལྡན་ཀུན། །ད་དུང་སེམས་ཉིད་གཏན་ལ་ཕོབ། །ཆོས་དབུ་མ་ཆེན་པོའི་བཤད་གཞུང་དང༌། །འཕགས་པ་ཀླུ་སྒྲུབ་རྟོགས་ཚད་དང༌། །མཐའ་བྲལ་ཆེན་པོའི་འདུག་ཚུལ་གསུམ། །ཁས་ལེན་མེད་པའི་མཁའ་ལ་འཛོམ། །སེམས་ཡུལ་མེད་དུ་ཞོག་དང་རྣལ་འབྱོར་པ། །དེ་སེམས་ལ་འཐད་དམ་སྐལ་ལྡན་ཀུན། །ད་དུང་སེམས་ཉིད་གཏན་ལ་ཕོབ། །ཆོས་སྡུག་བསྔལ་ཞི་བྱེད་བཤད་གཞུང་དང༌། །རྗེ་དམ་པ་སངས་རྒྱས་རྟོགས་ཚད་དང༌།

རིག་པ་རྟེན་མེད་འདུག་ཚུལ་གསུམ། །ལྷག་མཐོང་རྗེན་པའི་མཁའ་ལ་འཛོམ། །སེམས་རང་སོར་ཞོག་དང་རྣལ་འབྱོར་པ། །དེ་སེམས་ལ་འཐད་དམ་སྐལ་ལྡན་ཀུན། །ད་དུང་སེམས་ཉིད་གཏན་ལ་ཕོབ། །ཆོས་ནཱ་རོ་ཆོས་དྲུག་གི་བཤད་གཞུང་དང༌། །ལྷོ་བྲག་མར་པའི་རྟོགས་ཚད་དང༌། །རྩ་རླུང་ཐིག་ལེའི་འདུག་ཚུལ་གསུམ། །རྩལ་གསུམ་འདུས་པའི་མཁའ་ལ་འཛོམ། །སེམས་ཉིད་བདེ་གསལ་དུ་ཞོག་དང་རྣལ་འབྱོར་པ། །དེ་སེམས་ལ་འཐད་དམ་སྐལ་ལྡན་ཀུན། །ད་རུང་སེམས་ཉིད་གཏན་ལ་ཕོབ། །ཆོས་བདུད་ཀྱི་སྤྱོད་ཡུལ་བཤད་གཞུང་དང༌། །མ་ཇོ་མོ་ལབ་སྒྲོན་རྟོགས་ཚད་དང༌། །ལུས་སེམས་འབྲལ་མེད་འདུག་ཚུལ་གསུམ། །བདུད་བཞི་འཇོམས་པའི་མཁའ་ལ་འཛོམ། །སེམས་འཕྲིག་མེད་ངང་དུ་ཞོག་དང་རྣལ་འབྱོར་པ། །དེ་སེམས་ལ་འཐད་དམ་སྐལ་ལྡན་ཀུན། །ད་དུང་སེམས་ཉིད་གཏན་ལ་ཕོབ། རྗེ་བླ་མ་རྣམས་ཀྱི་གསུང་སྒྲོས་དང༌། །བཀའ་རྒྱུད་སྡེ་རྣམས་ཀྱི་དགོངས་པ་དང༌། །རྣལ་འབྱོར་བདག་གི་རྟོགས་ཚད་གསུམ། །ཆོས་ཉིད་སོ་མའི་མཁའ་ལ་འཇོམ། །སེམས་ཐོག་བབས་སུ་ཞོག་དང་རྣལ་འབྱོར་པ། །དེ་སེམས་ལ་འཐད་དམ་སྐལ་ལྡན་ཀུན། །ད་དུང་སེམས་ཉིད་གཏན་ལ་ཕོབ། །ལྟ་བའི་ཞེ་འདོད་ཟད་པ་དང༌། །སྒོམ་པ་གཟུང་འཛིན་རང་གྲོལ་དང༌། །སྤྱོད་པ་བྱར་མེད་ལྷུག་པ་གསུམ། །ཉམས་མྱོང་འགྱུར་མེད་མཁའ་ལ་འཛོམས། སེམས་རྩོལ་མེད་དུ་ཞོག་དང་རྣལ་འབྱོར་པ། །དེ་སེམས་ལ་འཐད་དམ་སྐལ་ལྡན་ཀུན། །ད་དུང་སེམས་ཉིད་གཏན་ལ་ཕོབ། །འཇིག་རྟེན་གྱི་བྱ་བ་བཏང་བ་དང༌། །ཐོས་བསམ་གྱི་སྒྲོ་འདོགས་ཆོད་པ་དང༌། །འདོད་ཡོན་ལ་ཞེན་པ་ལོག་པ་གསུམ། །དལ་འབྱོར་རྙེད་དཀའི་མཁའ་ལ་འཛོམ། །སེམས་བློ་བྲལ་དུ་ཞོག་དང་རྣལ་འབྱོར་པ། །དེ་སེམས་ལ་འཐད་དམ་སྐལ་ལྡན་ཀུན། །ད་རུང་སེམས་ཉིད་གཏན་ལ་ཕོབ། །སྣང་བ་འདི་དཔེ་ཆར་ཤར་བ་དང༌། གྲུབ་མཐའ་ལ་ཞེ་འདོད་མེད་པ་དང༌། །གཅིག་པུར་ཉམས་སུ་ལེན་དང་གསུམ། །རི་ཁྲོད་དགོན་པའི་མཁའ་ལ་འཛོམ། །སེམས་དོན་ལ་ལྟོས་དང་རྣལ་འབྱོར་པ། །དེ་སེམས་ལ་འཐད་དམ་སྐལ་ལྡན་ཀུན། །ད་དུང་སེམས་ཉིད་གཏན་ལ་ཕོབ། །གོ་ལོག་བརྡ་ཡི་མཚོན་པ་དང༌། །མིང་མེད་བརྡ་ཡི་ལྟ་སྟངས་དང༌། །མིང་ཅན་བརྡ་ཡི་ཐ་སྙད་གསུམ། །སྐལ་ལྡན་བདག་གི་སེམས་ལ་འཛོམ། །དོན་བྱར་མེད་དུ་ཞོག་དང་རྣལ་འབྱོར་པ། །དེ་སེམས་ལ་འཐད་དམ་སྐལ་ལྡན་ཀུན།

ད་དུང་སེམས་ཉིད་གཏན་ལ་ཕོབ། །སྤྲང་པོའི་རི་ཁྲོད་འགྲིམ་པ་དང༌། །སྐལ་ལྡན་ལས་འཕྲོ་སད་པ་དང༌། །སྔོན་སྦྱངས་སྨོན་ལམ་བཏབ་པ་དང༌། །བྲག་དམར་སྤོ་མཐོན་མཁའ་ལ་འཛོམ། །དེ་དགའ་བར་སེམས་དང་རྣལ་འབྱོར་པ། །དེ་སེམས་ལ་འཐད་དམ་སྐལ་ལྡན་ཀུན། །ད་དུང་སེམས་ཉིད་གཏན་ལ་ཕོབ། །ཅེས་འཛོམ་པ་བཅོ་ལྔའི་དབྱངས་ཆུང་འདི། བྲག་དམར་སྤོ་མཐོན་གྱི་མཁའ་ལ་བཞེངས་སྐད། ཡང་རས་ཆུད་པ་དང་ཁོང་གི་ཟླ་བོ་གཅིག་དང་སྒྲོ་གླེང་དུམ་པ་གཅིག་བྱས་པས། ཡང་རྗེ་བཙུན་གྱིས། ལབ་བེ་ལོབ་བེ་མང་བར་གདའ་ཡིས། །ངེད་ཞ་ཆེན་པོ་མཁས་པར་གདའ་ཡི། །སུ་ལ་བསྡིག་པའི་དེང་ཞ་ཡིན་ནོ། །གཤིན་རྗེ་ཡི་ཕོ་ཉ་བྱུང་དུས་དང༌། །མི་མེད་འཆི་བ་བྱུང་དུས་དང༌། །རྒྱུས་མེད་མུན་པར་ལྷུང་དུས་དང༌། །ངས་ལུས་རྡོ་བཞིན་དུ་སྐྱུར་དུས་དང༌། །ཉེ་དུའི་རེ་ཐག་ཆད་དུས་དང༌། །དབང་མེད་དུས་ལ་བབ་དུས་སུ། །ངུས་པས་མི་ཕན་ནོར་གྱིས་ཅི། །དམག་གིས་མི་ཕན་དབང་གིས་ཅི། །གཉེན་གྱིས་མི་ཕན་མངའ་ཐང་ཅི། །ཐ་སྙད་མི་ཕན་སྒྲོགས་གླེང་ཅི། །ཞེས་སོགས་གསུངས་པས། རས་ཆུང་པས། འོ་ན་མཁས་པས་མི་ཕན་ནམ། ཞུས་པས། ཁ་མིག་གསལ་པོར་ཡོད་བཞིན་དུ། གཡང་སར་མཆོང་བ་ཆེས་ཆེར་བླུན། །རང་ལ་བདོག་པ་ཡོད་བཞིན་དུ། །དུར་མཚོར་ནོར་ལེན་ཆེས་ཆེར་བླུན། །དམ་ཆོས་ཉེར་ལེན་ཤེས་བཞིན་དུ། །ཉམས་སུ་མི་ལེན་ཆེས་ཆེར་བླུན། །ཞེས་པ་དང༌། རང་གི་ཉམས་སུ་མི་ལོན་པའི། །བློ་ཁ་རྣོ་བས་ཅི་ལ་ཕན། །སླར་ལ་ཕྲག་དོག་སྐྱེ་བའི་རྒྱུ། །རང་གིས་སྤྱོད་པར་མི་ནུས་པའི། །འབྱོར་པ་ཆེ་བས་ཅི་ལ་ཕན། །སླར་ལ་ཡི་དྭགས་སྐྱེ་བའི་རྒྱུ། །བྱང་ཆུབ་སེམས་དང་མི་ལྡན་པའི། །བསམ་རྒྱ་ཆེ་བས་ཅི་ལ་ཕན། །སླར་ལ་འཁོར་བའི་ས་བོན་རྒྱུ། །བསོད་ནམས་ཚོགས་ཆེན་མི་གསོག་པའི། །མངའ་ཐང་ཆེ་བས་ཅི་ལ་ཕན། །སླར་ལ་བསོད་ནམས་འཛད་པའི་རྒྱུ། །དགེ་བ་ཚུལ་བཞིན་མི་སྒྲུབ་པའི། །ཤེས་རྒྱ་ཆེན་པོས་ཅི་ལ་ཕན། །སླར་ལ་ཤེས་པས་འཕྱོ་བའི་རྒྱུ། །དཀོན་མཆོག་ཚུལ་བཞིན་མི་མཆོད་པའི། །སྡེ་དགོན་འབངས་ཀྱིས་ཅི་ལ་ཕན། །སླར་ལ་ངན་སོང་སྐྱེ་བའི་རྒྱུ། །ཆགས་པའི་ཞེན་པ་མ་ལོག་པའི། །བཙུན་ཁྱད་ཆེན་པོས་ཅི་ལ་ཕན། །སླར་ལ་དད་ཟས་ངན་སོང་རྒྱུ། །རང་སེམས་འགོང་པོ་མི་ཐུལ་བའི། །ཕ་རོལ་ཚིག་ཆོམ་ཅི་ལ་ཕན། །སླར་ལ་ངན་སོང་སྐྱེ་བའི་རྒྱུ། །རྒྱུ་འབྲས་ལས་ལ་མི་རྟོགས་པར། །གཞལ་བྱ་བཏགས་པས་ཅི་ལ་ཕན། །སླར་ལ་སྣ་ཚོགས་འཚུབ་པའི་རྒྱུ། །ཞེས་གསུངས་པས།

ཟླ་བོ་སྟོན་པ་དེ་ཅུང་མ་དགའ་བའི་རྣམ་འགྱུར་མཐོང་ནས་ཡང་རྗེ་བཙུན་ཆེན་པོ་ཀགས་ཀྱིས་བཞེངས་ནས། ཕ་བླ་མ་རྣམས་ལ་ཕྱག་འཚལ་ལོ། །ཁྱེད་ལེགས་པར་ཉོན་དང་རབ་བྱུང་རྣམས། །ཤོ་མེད་ཀྱང་བྲེ་མོད་བགྱིས་པ་ལགས། །རྩ་བ་སོ་ཐར་གྱི་ཚུལ་ཁྲིམས་དེ། །བསྟན་པ་ཁང་ཆེན་ཀ་བ་སྟེ། །གཡོ་མེད་དྲང་པོར་སྲོང་ཅིག་ཨང༌། །ལུང་རིགས་གཉིས་ཀྱི་ཉན་བཤད་དེ། །བསྟན་པ་ནོར་བུའི་དོར་ལགས། །མ་རིག་གཡའ་དང་ཕྲོལ་ཅིག་ཨང༌། །བསླབ་པ་གསུམ་གྱི་རྒྱུ་མཚན་དེ། །སངས་རྒྱས་བསྟན་པའི་བཤེས་གཅིག་ལགས། །བཤེས་གཅིག་དགྲ་རུ་མ་ལེན་ཨང༌། །ལུང་རིགས་སྒྲོགས་གླེང་ཐེག་ཆེན་དེ། །ཕྱིར་རྒོལ་བླུན་པོའི་ཀླད་འཇོམས་ལགས། །མི་ནག་སྣང་བ་བསྒྱུར་ཅིག་ཨང༌། །ཞེས་གསུངས་པས། སྟོན་པ་དེས། རྒྱ་གར་ནས་པཎྜི་ཏ་བསྟན་པའི་སོ་མཚམས་སྲུང་མི་ཡིན། །ཞེས་ཞུས་པས། སྤྱིར་རྒྱལ་བ་མི་ཡི་དབང་པོ་དེས། ཆོས་རྣམས་ཆོས་བརྒྱད་འཇོམས་ཕྱིར་གསུངས། །ད་ལྟའི་མཁས་པར་བསླབ་པ་རྣམས། །ཆོས་བརྒྱད་ཆེ་རུ་མ་སོང་ངམ། །རྒྱལ་བའི་ཚུལ་ཁྲིམས་བསྲུང་བ་དེ། །འཇིག་རྟེན་བྱ་བྲལ་ཆེད་དུ་གསུངས། །ད་ལྟ་ཚུལ་ཁྲིམས་བསྲུང་བ་རྣམས། །བྱ་བཞག་མཁས་སུ་མ་སོང་ངམ། །སྔོན་དུ་དྲང་སྲོང་ཆ་ལུགས་དེ། །ཉེ་དུའི་འབྲེལ་ཐག་ཆོད་པ་སྟེ། །ད་ལྟའི་དྲང་སྲོང་ཆས་འཛིན་རྣམས། །གཉེན་སྐྱོང་ཆེ་རུ་མ་སོང་ངམ། །ཞེས་གསུངས་པས་སྟོན་པ་དེ་སླར་དད་ནས་རས་པ་བཟང་པོ་ཅིག་བྱུང་ངོ༌། །ཡང་གསུངས་པ། གནམ་མཚོ་ཆེན་པོའི་དོ་གླིང་ལ། སྤྲང་པོ་ངེད་ཀྱང་སེར་བ་བསྒྲུབས། །དད་པ་རྣམས་གསུམ་དཀྱིལ་འཁོར་དུ། །ཤེས་རབ་རྣམ་གསུམ་གཏའ་གསུམ་བཅས། །ལྟ་སྒོམ་ཟུང་འབྲེལ་ཐུན་གྱིས་བྲབ། །ཞི་གནས་ལྷག་མཐོང་མཚན་མ་བརྟགས། །མཉམ་བཞག་རྗེས་ཐོབ་མཚན་མ་བརྩིགས། །བསམ་གཏན་ཀུན་གཞིའི་གཡང་ཆགས་པ་དེར་མ་བྲིན། །ཟོང་འདོད་དགུ་འབྱུང་བ་རིན་པོ་ཆེའི་ཚོང་འདུས། །ཀླུ་ཡི་རྒྱལ་པོ་དུང་སྒྲ་གནས་པའི་ཕོ་བྲང༌། །ནོར་ལོངས་སྤྱོད་རང་བཞིན་གྱིས་འཕེལ་བའི་ས་གཞི།

བྲག་སྲིན་མོ་སེང་གེ་འགྱིང་འདྲའི་ཤར་ཕྱོགས། །ཇོ་མོ་བཀྲ་ཤིས་ཚེ་རིང་མའི་གཡོན་ཟུར། །གངས་ལྷ་གཉན་ཤེར་གྱི་ར་བས་བསྐོར་བའི་དབུས། །འབྲོག་རྨ་གཡང་འབབ་པའི་སྨན་ལུང༌། །ཆུ་བོ་ལོ་ཧན་ཡི་ཀླུང་འགྲམ། གནས་བྱིན་གྱིས་བརླབས་པའི་སྨན་ལུང་ཆུ་བར་གྱི་དབེན་གནས་ན། རྗེ་རས་པ་ཆེན་པོ་ཆུ་བོ་རྒྱུན་གྱི་རྣལ་འབྱོར་ལ་རྩེ་གཅིག་ཏུ་བཞུགས་ལ། ཆུ་ཕོ་འབྲུག་གི་ལོ་དབྱར་ཟླ་ར་བའི་ཡར་ངོ༌། །དགུང་ཚེས་བརྒྱད་ཀྱི་ནམ་གུང་ཡོལ་ཙམ་ན། གདོན་ཆེན་བཅོ་བརྒྱད་ཀྱི་གཙོ་བྱས་པའི་སྣང་སྲིད་ཀྱི་ལྷ་མ་སྲིན་མ་འཚོགས་པ་གཅིག་ཀྱང་མེད་དེ། གནམ་འགྱུར་བ་དང༌། ས་གཡོ་བ་ལ་སོགས་པའི་ལྟས་དང༌། ཆོ་འཕྲུལ་སྣ་ཚོགས་པ་སྟོན་དུ་བྱུང༌། དེ་རྣམས་ཀྱི་ནང་ནས་ཤིན་ཏུ་འཇིགས་པའི་མི་བསྲུན་པའི་ཤ་ཟ་ཆེན་ལྔས། མི་སྡུག་པའི་གཟུགས་སྣ་ཚོགས་སྟོན་ཅིང་བསམ་གཏན་ལ་བོག་བརྟེན་བྱེད་དུ་བྱུང་བ་ལ། དེའི་དུས་སུ་རྗེ་བཙུན་གྱིས་ལྷ་དང་མཁའ་འགྲོ་ལ་གསོལ་བ་འདེབས་པའི་མགུར་འདི་བཞེངས་པ་ཡིན་གསུངས་སོ། །རྗེ་སུམ་ལྡན་གྱི་བླ་མ་རིན་པོ་ཆེ། །མཚན་ཡོངས་སུ་གྲགས་པའི་ལྷོ་བྲག་པ། སྐལ་ལྡན་གདུང་བས་གསོལ་བ་འདེབས། །ཕ་མི་མངོན་དབྱིངས་ནས་ཐུགས་དགོངས་འཚལ། །ཡང་དབེན་པ་བྲིན་གྱི་ཆུ་བར་ན། །ང་བོད་ཀྱི་རྣལ་འབྱོར་རས་པ་ཡིན། །རྩེ་གཅིག་བསམ་གཏན་བསྒོམ་དུ་འོངས། །ཁམས་འདུས་པ་ཉམས་ཀྱི་སྣང་བ་ལ། །ངོ་མཚར་ལྟད་མོ་མཚར་དགུ་མཐོང༌། སྤྱིར་སྣང་ཞིང་སྲིད་པའི་ལྷ་འདྲེ་ལ། །འདིར་མ་འཚོགས་པ་ནི་གཅིག་ཀྱང་མེད། །ཁྱད་པར་སྤྲུལ་པ་བུད་མེད་ལྔ། །མི་སྡུག་སྤྲུལ་པའི་གཟུགས་འཆང་བ། །མི་བདག་ལ་ཐོད་འཚམས་གླག་ཚོལ་ནས། །བར་ཆད་ཐོག་རྒྱུག་བྱེད་དུ་བྱུང༌། །ཀེང་རུས་བཞད་པའི་བུད་མེད་གཅིག །རི་རབ་པང་གིས་འདེབས་པ་མཐོང༌། །དམར་མོ་ཁྲག་འཛག་ཅེ་སྤྱང་གདོང༌། །རྒྱ་མཚོ་ཧུབ་ཀྱིས་འདེབས་པ་མཐོང༌། །རབ་འཇིགས་གཤིན་རྗེའི་གཟུགས་ཅན་མ། ཉི་ཟླ་ཆ་ལང་སྡེབས་པ་མཐོང༌། །སོལ་བའི་བུད་མེད་གད་རྒྱང་ཅན། །གཟའ་སྐར་ཐང་ལ་འབེབས་པ་མཐོང༌། །ཤིན་ཏུ་སྒེག་པ་ལྷ་མོའི་གཟུགས། །ལྟ་བས་མི་ངོམ་བུད་མེད་གཅིག

།འཛུམ་ཞིང་བསླུ་བྲིད་བྱེད་པ་མཐོང༌། གཞན་ཡང་སྤྲུལ་པའི་གནོད་སྦྱིན་རྣམས། །གཟུགས་མེད་ལག་པ་བརྐྱང་བ་མཐོང༌། །རྩེ་ཤིང་ནགས་ཚལ་འགུལ་བ་མཐོང༌། །ཕྱོགས་བཞི་འོབས་ཀྱིས་བསྐོར་བ་མཐོང༌། །མཚམས་བཞི་གྱད་ཀྱིས་བསྲུང་བ་མཐོང༌། །ནམ་མཁའ་མེ་ཡིས་འཁྲིགས་པ་མཐོང༌། །ས་གཞི་ཆུ་ཡིས་ཁེངས་པ་མཐོང༌། །བར་སྣང་གང་བའི་མི་མ་ཡིན། །སྐད་ནི་མི་སྙན་འཛེར་བག་ཅན། །གདུག་པའི་ང་རོ་སྒྲོགས་པ་རྣམས། །ཁྱོད་འདི་རུ་མ་འདུག་སོང་ཅིག་སྐད། །ལུས་ལ་ནད་ཀྱི་ཆར་འབེབས་ཤིང༌། །རིག་པ་རྟེན་དང་ཕྲལ་ལོ་སྐད། །དེ་འདྲའི་བར་ཆད་བྱུང་བའི་ཚེ། །ཁྱེད་བྱིན་རླབས་ཅན་གྱི་བླ་མ་དང༌། །དངོས་གྲུབ་སྟེར་བའི་ཡི་དམ་ལྷ། །རང་བཞིན་གྲུབ་པའི་དཔའ་བོ་དང༌། །དབྱིངས་ནས་བཞུགས་པའི་མཁའ་འགྲོ་མ། །བར་ཆད་བསྲུང་བའི་ཆོས་སྐྱོང་རྣམས། །མི་ཁོ་བོའི་རྒྱབ་བརྟེན་དམག་ཏུ་སྦྲན། །ཁྱེད་མཐུ་དང་རྫུ་འཕྲུལ་དཔུང་བསྐྱེད་ལ། །ང་རྣལ་འབྱོར་ལུས་ངག་བྱིན་གྱིས་རློབས། །དྲང་སྲོང་ཁྲོས་པའི་ཆ་བྱད་ཅན། མཆེ་བ་གཙིགས་ཤིང་རྔམས་པའི་ཞལ། །གཏུམ་ཆེན་མི་འགྱུར་ཕོ་མོ་དག །ལ་ལ་གཤིན་རྗེའི་གཟུགས་ཅན་དེ། །ཤིན་ཏུ་དྲེགས་ཤིང་འགྱིང་བའི་སྐུ། །ནམ་མཁའ་གང་བའི་ཁྲོ་ཚོགས་རྣམས། །ཞལ་ནས་མེ་ལྕེ་གློག་འགྱུ་ཞིང༌། །འབྲུག་སྒྲ་སྔགས་ཀྱི་ང་རོ་ཅན། །ཧཱུྃ་དང་ཕཊ་ཀྱི་ཆར་འབེབས་ཤིང༌། །བཞད་པའི་གད་རྒྱང་བཅུ་གཉིས་ཀྱིས། །བར་ཆད་དགྲ་བགེགས་གཡུལ་ངོ་ཟློག །ཕྱི་ལུས་ཀྱི་བར་ཆད་ཕྱི་རུ་ཟློག །ནང་སེམས་ཀྱི་བར་ཆད་ནང་དུ་ཟློག །རྐྱེན་ངན་བྱང་ཆུབ་གྲོགས་སུ་སྒྱུར། །གདོན་ངན་ཆུ་བོའི་གཞུང་དུ་སྐྱུར། །དེ་གསན་ནམ་ཡི་དམ་མཁའ་འགྲོའི་ཚོགས། །ཁྱེད་གོང་མ་རྣམས་ལ་ཞུ་བ་ལགས། །ཞེས་རྗེ་བཙུན་གྱིས་མགུར་དེ་སྐད་བཞེངས་ནས་བླ་མ་དང་ཊཱ་ཀི་ལ་གསོལ་བ་དྲག་ཏུ་བཏབ་པས། ཡང་གདོན་ཆེན་པོ་དེ་རྣམས་ཀྱི་བསམ་པ་ལ། ཡང་རྣལ་འབྱོར་པ་འདིའི་བསམ་པ་ཟེར་ལུགས་ཀྱི་ཁོ་ཡི་ཡིད་ལ་ཁུ་འཕྲིག་གི་རྟོགས་པ་སྐྱེས་ནས་ཡོད་པར་འདུག་པས།

ངེད་ཅག་རྣམས་ཀྱིས་གླགས་རྙེད་ནས་འོང་བསམ་སྙམ་ནས་ཅུང་ཟད་དགའ་ཞིང༌། འོན་ཀྱང་ད་རུང་ཁོ་ལ་བསྒོམ་པའི་ཉམས་སམ། ནང་གི་རྟོགས་པ་ཅི་ཡོད་མི་ཤེས་པས་འཇིགས་ཤིང་ཡ་ང་བ་མི་སྙན་པ་བརྗོད་ཅིང༌། ཁོ་ཡི་སེམས་ཀྱི་དཔའ་བཀོང་ལ་མི་འཇིགས་པ་ལྟ་བའི་གདིངས་ཅི་འདུག་ལྟ་དགོས་སྙམ་དུ་བསམ་ནས་དེར་འཚོགས་པའི་ལྷ་འདྲེ་རྣམས་ཀྱིས་བར་ཆོད་ལུང་བསྟན་གྱི་གླུ་འདི་རྗེ་བཙུན་གྱི་སྙན་དུ་བཏབ་བོ། །ཁྱེད་དེ་ནས་ལྷང་ལྷང་གླུ་ལེན་པ། །རིག་བྱེད་གླུ་ཡི་གསལ་འདེབས་ཤིང༌། །ལྷ་དང་མཁའ་འགྲོའི་དམག་སྦྲན་ནས། །དེ་སྤྱོད་པའི་རྣལ་འབྱོར་རི་ཁྲོད་པ། །བརྟུལ་ཞུགས་རས་ཆེན་མ་ལགས་སམ། །ལུས་བེམ་རིག་རྟེན་དང་འབྲལ་བའི་ཕྱིར། །ཡིད་འཇིགས་ཤིང་སྐྲག་པ་བདེན་ཡང་བདེན། །བློ་ཡ་ང་ཟ་བར་ཆ་མཆིས་ཀྱང༌། །སྙན་ལེགས་པར་གཏོད་ལ་གླུ་འདི་ཉོན། །ཡང་གནམ་ལོ་རྒྱལ་པོར་མཚན་གསོལ་བ། གཡུ་འབྲུག་གསེར་གྱི་གཤོག་པ་ཅན། །དགུང་མཁའ་ལ་ལྡིང་བའི་འོག་རོལ་ན། །དོགས་ས་བཀྲ་ཤིས་ནང་མ་ལྗོངས། །ལྷ་སྨན་གངས་ཀྱི་འདབ་རོལ་པ། །འབྲོག་རྨ་གཡང་འབབས་པའི་སྨན་ལུང་ནས། །ཟླ་མཚན་དབང་པོ་ཡར་གྱི་ངོ༌། །དུས་ཁྱད་པར་ཅན་གྱི་ཚེས་བརྒྱད་ལ། །དགུང་སྨག་ཏུ་འཐིབ་པའི་གོང་རོལ་ན། །སྟོང་ཕྲག་བརྒྱད་ཅུ་བགེགས་ཀྱི་ཚོགས། །ངེད་སྣང་ཞིང་སྲིད་པའི་ལྷ་འདྲེ་ལ། །ནམ་མཁའི་ལྷ་བྲན་མན་ཆད་ནས། །ས་འོག་ལྟོ་འཕྱེ་ཡན་ཆོད་དུ། །མི་སྡུག་སྤྲུལ་པའི་གཟུགས་འཆང་རྣམས། །རྫུ་འཕྲུལ་སྟོབས་ཀྱིས་འདིར་ལྷགས་སྟེ། །ཞེ་སྡང་གདུག་པའི་སེམས་ལྡན་ཞིང༌། །སྣ་ཚོགས་གཡོ་སྒྱུ་ངན་སྤྱོད་པ། །གཙོ་བོ་གདོན་ཆེན་བཅོ་བརྒྱད་ཡོད། །བྱིས་པའི་གདོན་ཆེན་བཅོ་ལྔ་ཡོད། །ཁྱད་པར་ཤ་ཟ་ཆེན་མོ་ལྔས། །མི་ཤ་ཁྲག་གི་དྲི་ཚོར་ནས། །རྐན་རྡེབས་བཟོད་པའི་གླགས་མེད་མ། །འཇིག་རྟེན་ལས་ཀྱི་སྲིན་མོ་ཡོད། །ངེད་འདིར་འཚོགས་ལྷ་འདྲེ་བགྲོས་བགྲོས་ནས། །རྩིས་ཤིང་རྡེའུ་དཀར་ནག་སྤུངས། །བྱད་ཁྲམ་ཁ་བཏབ་པ་ཁྱེད་ལ་བབ། །མཐོ་རྒྱན་བཞི་བཏིང་བས་ཁྱོད་ལ་ཟིན། །བསྐོར་ཁ་དམར་ཐེངས་པས་འཆོར་མི་སྲིད། །མི་ཁྱོད་ལ་རང་དབང་མེད་པའི་ཕྱིར། །བླ་དང་ཚེ་སྲོག་འཕྲོག་ཏུ་འོང༌། །དབུགས་རྒྱུ་བ་ཕྱི་ནང་གཅོད་དུ་འོང༌། །ཡིད་རྣམ་ཤེས་རྟེན་དང་ཕྲལ་དུ་འོང༌། །ལུས་ཤ་ཁྲག་གི་ཕུང་པོ་ཟ་རུ་འོངས། །ལར་མི་ཁྱོད་ཀྱི་ཚེ་དང་དབང་ཐང་ཟད།

འཆི་བདག་བདུད་ཀྱི་ཁ་རུ་ཚུད། །ལས་ཀྱི་ཞགས་པ་ནག་པོས་ཐེབས། །དོ་ནུབ་ནམ་གྱི་ཆ་སྨད་ལ། །འདི་ནས་ཕ་རོལ་འགྲོ་དགོས་པས། །ཁྱོད་སྔོན་ཆད་བྱས་པའི་ལས་རྣམས་ལ། །དུས་ད་ལྟ་འགྱོད་པ་ཡོད་དམ་མེད། ཁྱོད་གཤིན་རྗེའི་ཕོ་ཉས་བཟུང་བ་ལ། །འཆི་བྲོས་ཀྱི་འགྲོ་ས་ཡོད་དམ་མེད། །མི་འཇིགས་གདིངས་དང་ལྡན་མི་ལྡན། །དེ་རྣལ་འབྱོར་ཁྱེད་ལ་འདྲི་བ་ཡིན། །ལར་ད་རེས་ངེད་ཕྱིར་འབྲང་དགོས་ཏེ། །གཤིན་རྗེའི་ལས་མཁན་ཡོད་པ་ལ། བར་དོ་སྣང་མུན་འཇིགས་པ་ཆེ། །མ་མཐོང་ཡུལ་དུ་འགྲོ་དགོས་པས། སྐྱབས་གནས་སྐྱེལ་མ་བཙལ་རེ་རན། །སྨོན་ལམ་གྱི་རྟ་ལ་ཞོན་རེ་ངན། །ཡིད་གྲོང་ཁྱེར་གཞན་དུ་འཕོ་རེ་རན། །ཀྱེ་ཧུད་ཀྱི་ཧུད་རྣལ་འབྱོར་པ། །ཁྱེད་ལ་གཉེན་མེད་བཤེས་ཀྱང་མེད། །སྐྱེས་བུ་ཡ་ང་མེད་པའི་ས། །དགོན་པའི་གནས་ནས་བགྲོད་དཀའ་བས། །གྲོགས་མེད་གཅིག་པུར་འགྲོ་དགོས་པས། །ཁྱོད་མ་འདུག་མ་འདུག་ལ་མོ་འདོང༌། །ཞེས་ལྷ་འདྲེ་རྣམས་ཀྱིས་གླུ་དེ་སྐད་བླངས་པས། རྗེ་བཙུན་གྱིས་ཐུགས་དགོངས་བཏང་བ་ལ། འདྲེ་ཁྱེད་བས་སྣང་ཞིང་སྲིད་པའི་ཆོས་ཐམས་ཅད་ཀྱང་རང་གི་སེམས་ཀྱི་རྣམ་འཕྲུལ་གཅིག་མ་གཏོགས་པ་དོན་ལོག་ན་མེད་པར་བཀའ་མདོ་རྒྱུད་བསྟན་བཅོས་ཐམས་ཅད་ནས་གསུངས། སེམས་ཀྱི་ངོ་བོ་རང་བཞིན་གྱིས་འོད་གསལ་ཞིང༌། སྤྲོས་པའི་མཐའ་ཐམས་ཅད་དང་བྲལ་བ། བླ་མ་དམ་པའི་ཞལ་གྱི་བདུད་རྩི་ངོ་སྤྲོད་པ་འདི་རང་ཡིན། སེམས་ཀྱི་རང་བཞིན་སྐྱེ་འགགས་མེད་པ་འདི་ལ་ནི་གཤིན་རྗེའི་སྐྱེས་བུ་བྱེ་བ་དུང་ཕྱུར་གྱི་དམག་གིས་བསྐོར་ནས། མཚོན་ཆ་སྣ་ཚོགས་ཀྱི་ཆར་ཕབ་ཀྱང་བསད་ཅིང་བཅད་པ་དང་ངན་པར་བསྒྱུར་དུ་མེད་ལ། ཕྱོགས་བཅུ་དུས་གསུམ་གྱི་སངས་རྒྱས་རྣམས་ཀྱི་འོད་ཟེར་གྱི་ཕུང་པོ་བྱེ་བ་དུང་ཕྱུར་བསྡུས་ཤིང་ཡོན་ཏན་གྱི་མཐུ་སྡོམ་ཀྱང་ཁ་དོག་དང་དངོས་པོར་གྲུབ་པ་མེད་པས་བཟང་པོར་བཅོས་སུ་མེད། དེས་ན་གཤིས་མ་བཅོས་པ་འདི་རང་ཡིན།

ད་ལྟར་གྱི་ལུས་གཟུང་འཛིན་ལས་དང་ཞེན་པ་ལས་གྲུབ་པ། འབྱུང་བ་བཞིས་བསྡུས་པ། གདོས་བཅས་ཅན་གྱི་ཕུང་པོ་འདི། སྐྱེས་པའི་ཐ་མ་འཆི་བ་ལས་མ་འདས་པའང་ཁྱེད་ཅག་ལྷ་འདྲེ་རྣམས་ལ་དགོས་ན་སྦྱིན་པས་ཆོག་ལར་དངོས་པོ་ཐམས་ཅད་མི་རྟག་ཅིང་འགྱུར་བའི་ཆོས་ཅན་ལ། དུས་ད་ལྟ་རང་དབང་ཡོད་བཞིན་དུ་སེམས་ཀྱིས་བཏང་ན་དོན་ཆེན་པོ་ལུས་ཀྱི་སྦྱིན་པར་འགྱུར་ལ། ད་ལྟ་གཟུང་འཛིན་འཁྲུལ་པའི་རྟོག་པ་ལ། ལྷ་འདྲེའི་གཟུགས་བརྙན་དུ་མཐོང༌། གནོད་བྱ་གནོད་བྱེད་དུ་མཐོང་བ་འདི་ནས་རབ་རིབ་ཅན་གྱི་མི་སྐྲ་ཤད་འཛིངས་པ་མཐོང་བ་ལྟར། འཁོར་བ་ཐོག་མ་མེད་པ་ནས་རྒྱུ་མ་རིག་པའི་དབང་གིས་ལས་ངན་པའི་རྒྱུན་གོམས་པ་ལས་བྱུང་བའི་སྒྲིབ་གཡོགས་གློ་བུར་གྱི་རྣམ་པར་རྟོག་པ་སྤྲིན་དང་ན་བུན་ལྟ་བུ་ཡིན་གྱི། དེ་ལ་འཇིགས་ཤིང་སྐྲག་པའམ། ཡ་ང་བའམ་ཡོད་སྙམ་དུ་དགོངས་ཏེ། གཞི་ངོ་བོ་གནས་ལུགས་ཀྱི་ངང་གི་རྒྱུ་ལ་བཞག་ནས། མི་འཇིགས་པ་ཁོང་དུ་ཆུད་ནས་རྟོགས་པ་གདིངས་སུ་གྱུར་པའི་མགུར་འདི་བཞེངས་པ་ཡིན་ནོ་གསུངས་སོ། །ཡུལ་ལ་མཚན་གསོལ་དིང་མ་བྲིན། །ཁེ་ཚོང་འདུས་པའི་ཚོང་འདུས་ཡིན། །མི་རྒྱ་བོད་གཉིས་ཀྱི་འདུ་ས་ཡིན། །གངས་མཐོ་ལ་གཉན་པོ་ཚེ་རིང་མ། །བཀྲ་ཤིས་ཤེལ་གྱི་ཟུར་ཕུད་ཅན། ལྷ་སྨན་རྒྱལ་མོའི་ཐུ་བ་ལ། །འབྲོག་དབྱར་ས་སྨན་ལུང་མི་ཟེར་རོ། །ས་ཁོལ་དུ་བྲིས་པའི་ཆུ་བར་ན། །ཁྱེད་སྟོང་ཕྲག་བརྒྱད་ཅུའི་བགེགས་ཀྱི་ཚོགས། །ལྷ་གནས་གཞན་འཕྲུལ་མན་ཆད་ནས། །ས་འོག་ལྟོ་འཕྱེ་ཡན་ཆད་ལ། །ལྐུགས་པའི་ཀླུ་དང་ནམ་མཁའ་ལྡིང༌། །དྲི་ཟ་སྲུལ་པོ་མིའམ་ཅི། །ལྟོ་འཕྱེ་གྲུ་བུམ་སྲིན་པོའི་གདོན། རོ་ལངས་གནོད་སྦྱིན་འབྱུང་པོའི་ཚོགས། །རེ་རེའི་མིང་ནས་བརྗོད་མི་ལང༌། །བསམ་གྱིས་མི་ཁྱབ་མང་པོ་འཚོགས་པར་འདུག །ཁྱད་པར་འཇིགས་པའི་སྲིན་མོ་ལྔ། །མི་ང་ལ་མི་སྙན་ངག་ཏུ་བརྗོད། །ཚེ་འདི་ཕ་རོལ་འགྲོ་དགོས་ཟེར། །ང་འཆི་བ་ཁོ་ནས་འཇིགས་འཇིགས་ནས། །སེམས་འཆི་མེད་གཉུག་མའི་ངང་དུ་སྦྱངས། །འཁོར་བ་རང་གྲོལ་གཞི་ཡི་གནས།

སྙིང་པོའི་དོན་ལ་ངོ་སྤྲོད་གྱིས། །ནང་རིག་པ་གཏན་མེད་གཅེར་བུ་དེ། །འགྱུར་བ་དངས་སང་ལྟ་བའི་གདིངས། །འོད་གསལ་སྟོང་པར་བློ་ཐག་ཆོད། །ད་སྐྱེ་འཆི་གཉིས་ལ་ཉམ་ང་མེད། །ང་མི་ཁོམ་བརྒྱད་ལ་འཇིགས་འཇིགས་ནས། །མི་རྟག་འཁོར་བའི་ཉེས་དམིགས་བསྒོམ། །སྐྱབས་དཀོན་མཆོག་གསུམ་ལ་བློ་ཕུག་གཏད། །ལས་རྒྱུ་འབྲས་ཆོས་ལ་ནན་ཏན་བསྐྱེད། །ཐབས་བྱང་ཆུབ་སེམས་ཀྱི་རྒྱུད་སྦྱངས་པས། །བག་ཆགས་སྒྲིབ་པའི་རྒྱུན་ལམ་བཅད། །གང་སྣང་ཅིར་སྣང་སྒྱུ་མར་རྟོགས། །ད་ངན་སོང་གསུམ་ལ་ཉམ་ང་མེད། །ང་གློ་བུར་ཚེ་ལ་འཇིགས་འཇིགས་ནས། །ལམ་རྩ་དང་རླུང་ལ་རྟེན་འབྲེལ་བསྒྲིགས། །གནད་བསྲེ་བ་གསུམ་ལ་སྦྱངས་པའི་ཕྱིར། །ཚོགས་དྲུག་གི་སྣང་བ་འགགས་པའི་ཚེ། །ཆོས་སྐུ་ངོ་སྤྲོད་ཀྱི་གདིངས་ཡོད་དེ། །ཤེས་རྒྱུད་ཚངས་པའི་ལམ་ནས་འདོན། །སེམས་སྐྱེ་མེད་ཆོས་ཀྱི་དབྱིངས་སུ་འཕོ། དུས་ད་ལྟ་ཤི་ཡང་ཉམ་ང་མེད། །ཁྱེད་ཅག་འདིར་འཚོགས་ལྷ་མ་སྲིན། །སྐྱེ་འགྲོའི་ཚེ་སྲོག་ཉུལ་བ་རྣམས། །སྒྱུ་མ་གཟུགས་ཀྱི་ཕུང་པོ་འདི། །མི་རྟག་འཇིག་པའི་ཆོས་ཅན་ཏེ། །ལར་ཅེས་ཀྱང་མི་རྟག་འགྱུར་བ་ལ། །དེ་ཁྱོད་ལ་དགོས་ན་སུ་དགོས་ཁྱེར། །སྤྱིར་འགྲོ་དྲུག་ཡོངས་ཀྱི་གླུད་དུ་གཏོང༌། །སྒོས་དྲིན་ཅན་ཕ་མའི་དོན་དུ་བསྔོ། །ལུས་ཤ་ཁྲག་མཆོད་སྦྱིན་འདི་བསྔོས་པས། །ཁྱེད་དགའ་མགུ་ཡི་རང་ཚིམ་གྱུར་ནས། །སྔོན་ཆད་འཁོར་བ་ཐོག་མེད་ཀྱི། །བུ་ལོན་འབྲེལ་ཐག་ཆོད་པར་གྱིས། །ལན་ཆགས་ཤ་འཁོན་བྲལ་བར་གྱིས། །སེམས་འགྱུ་བ་དངོས་མེད་སྟོང་པ་དེ། །འདྲེ་ཁྱེད་བས་ངས་ཀྱང་མཐོང་བ་མེད། །དམྱལ་ཁམས་བཅོ་བརྒྱད་དགྲར་ལངས་ཀྱང༌། །འཇིགས་སོ་སྙམ་ན་ང་ལ་སྡིག །ང་སྟོང་ཉིད་ནམ་མཁའི་རྣལ་འབྱོར་པས། །འཁྲུལ་པའི་དེ་ཉིད་ཤེས་པའི་ཕྱིར། །འདྲེ་ཁྱེད་ལ་ཉམ་ང་རྡུལ་ཙམ་མེད། །ལར་ཐམས་ཅད་སེམས་ཀྱི་ཆོ་འཕྲུལ་ཏེ། །ཨེ་མ་ཁམས་གསུམ་འཁོར་བའི་ཆོས། །མེད་བཞིན་སྣང་བ་ངོ་མཚར་ཆེ། །ཞེས་རྗེ་བཙུན་གྱིས་མི་འཇིགས་པ་ཁོང་དུ་ཆུད་པའི་མགུར་དེ་སྐད་བཞེངས།

གསུང་ངག་བདེན་པའི་ཚིག་གིས་བགྲོལ་བ། ཡང་འཁོར་བ་ཐོག་མ་མེད་པ་ནས་ཐ་མ་ད་ལྟ་ཡན་ཆོད་དུ་གྲངས་བརྗོད་ཀྱིས་མི་ལངས་ཤིང་མི་རྫོགས་པ། རྡུལ་ཕྲ་རབ་ཀྱི་མཐའ་ལས་འདས་པའི་ལུས་ཅི་ཙམ་པ་ཅིག་བླངས་ཀྱང༌། སྡུག་བསྔལ་འདུ་བྱེད་ཀྱི་ཕུང་པོ་འབའ་ཞིག་བསགས་ཤིང་དོན་མེད་པར་ཡལ་བ་དོར་བ་ལ། སངས་རྒྱས་ཀྱི་རྒྱུའི་དོན་དུ་གྱུར་པ་སྐད་ཅིག་ཙམ་ཡང་མེད་དོ། །དུས་ད་རེས་ལུས་འབྱུང་བཞི་འདུས་པའི་ཟག་བཅས་ཀྱི་ཕུང་པོ། མི་གཙང་བའི་རྫས་སུམ་ཅུ་རྩ་གཉིས་ལས་གྲུབ་པ་འདི། ཁྱེད་འདིར་ཚོགས་པའི་ལྷ་འདྲེ་རྣམས་ལ་དགོས་ན་ཅིའི་ཕྱིར་མི་སྟེར་ཏེ། ནང་འགྲོ་དྲུག་བཅུད་ཀྱི་སེམས་ཅན་ལ། མི་ང་ཡི་ཕ་མར་མ་གྱུར་པ་གཅིག་ཀྱང་མེད་པས་དེ་རྣམས་ལ་ལན་ཆགས་ཤིང་ཤ་འཁོན་གཉེར་བ་རྣམས་ཀྱི་གླུད་དུ་ད་ལྟ་ཁོ་བོའི་ལུས་འདི་གཏོང་བ་ལ། ཡ་ཀི་སྤྱི་བོའི་གཙུག་ནས་མ་ཀི་རྐང་པའི་མཐིལ་ཡན་ལ་ལྷུ་བཅུ་གཉིས། མགོ་དང་བཅུ་གསུམ། དབང་པོ་རྣམ་པ་ལྔ། དོན་སྙིང་རྣམ་པ་ལྔ་ཤ་དང་རུས་པ། རྐང་དང་ཚིལ་བུ། ཀླད་པ་ཀླད་རྒྱ། ཞག་དང་ཁོང་ཁྲག །སྐྲ་དང་སེན་མོ། པགས་པ་དང་དྲི་མ། དབུགས་དང་ཚེ་སྲོག །མདངས་དང་བཀྲག་ལ་སོགས་པ་རང་རང་སོ་སོ་ཡིད་ལ་གང་འདོད་པ་རྣམས་ད་ལྟ་ཉིད་དུ་ཁྱེར་ལ་ཚིམ་ཞིང་དགྱེས་པ་ཁོ་ནར་གྱུར་ཅིག །གཞན་ཡང་ཤ་ཁྲག་ལུས་ཀྱི་མཆོད་སྦྱིན་འདི་ལ་བརྟེན་ནས། ད་ཕྱིན་ཆད་གནོད་སྦྱིན་སྲིན་པོའི་ཚོགས་ཁྱེད་རྣམས་ཀྱི་ཞེ་སྡང་གདུག་རྩུབ་ཀྱི་བསམ་ངན་ཐམས་ཅད་སླར་ཞི་ནས། རྒྱུད་ཟག་པ་མེད་པའི་སྙིང་རྗེ་ཆེན་པོའི་ཡོངས་སུ་གང་བ་ཁོ་ནར་གྱུར་ཅིག །སྙིང་རྗེ་ཆེན་པོ་དེས་ཉེ་བར་ལེན་པའི་རྒྱུ་དང་རྐྱེན་བྱས་ཏེ། དེ་ཕྱིན་ཆད་སྐྱེ་འགྲོ་སེམས་ཅན་དུ་གྱུར་པ་ལ་གནོད་ཅིང་འཚེ་བ་མི་བྱེད་དེ། གནོད་ཅིང་འཚེ་བ་ལས་སླར་ལོག་ནས་ཤིན་ཏུ་བརྩེ་བའི་སེམས་དང་ལྡན་ཏེ། བྱམས་པ་དང་དགའ་བའི་བསམ་པ་དུ་མས་ཕན་འདོགས་ཤིང་ཐམས་ཅད་ཀྱང་བདེ་སྐྱིད་ཕུན་སུམ་ཚོགས་པའི་འབྱོར་པ་དང་ལྡན་པར་གྱུར་ཅིག

།ཅེས་རྗེ་བཙུན་གྱིས་བདེན་པའི་སྟོབས་བརྗོད་དེ་སྨོན་ལམ་དེ་སྐད་བཏབ་པ་ལ། དེར་ཚོགས་པའི་ལྷ་འདྲེ་རྣམས་སླར་མོས་ཤིང་འདུན་པར་གྱུར་ཏེ། ལྟས་དང་ཆོ་འཕྲུལ་གྱི་རྣམ་པ་སླར་བསྡུས་ཏེ་ཞི་བ་ཆེན་པོའི་ངང་ལ་གནས་པར་གྱུར་ཏེ། དེ་རྣམས་ཀྱི་ནང་ནས་མི་བསྲུན་ཅིང་ཤིན་ཏུ་འཇིགས་པའི་ཆ་བྱད་སྟོན་པའི་ཤ་ཟ་བའི་མཁའ་འགྲོ་མ་ལྔ་པོ་དེ་རྣམས་ན་རེ། རྣལ་འབྱོར་པ་ཁྱེད་ལུས་ཞེན་ཆགས་དང་འཕང་སེམས་མེད་པར་ཤ་ཁྲག་མཆོད་སྦྱིན་དུ་གཏོང་བ་ངོ་མཚར་ཤིན་ཏུ་ཆེ་ནའང༌། ངེད་སྙིང་ཐག་པ་ནས་ཁྱེད་ལ་གནོད་ཅིང་འཚེ་བར་མི་བྱེད་དོ། །བསྒོམ་པའི་ཉམས་སམ། མི་འཇིགས་པའི་གདིངས་ཅི་ཡོད་ལྟ་རུ་འོང་བ་ཡིན། སྤྱིར་ཡང་འཁྲུལ་སྣང་གདོན་གྱི་བར་ཆད་ཐམས་ཅད་ནང་རྣམ་པར་རྟོག་པའི་ཉེར་ལེན་ལས་བྱུང་བ་ཡིན་ཏེ། ད་ཅི་ངེད་ཅག་འོང་མ་ཐག་ཁྱེད་སྐྱི་བུན་བྱེད་ཅིང་ལྷ་དང་མཁའ་འགྲོའི་དམག་སྦྲན་པ་དེ་ལས་རྗེས་སུ་དཔག་ནས་ཁྱེད་ཀྱི་ཡིད་ལ་ཁུ་འཕྲིག་གི་ཡ་ང་བ་ཡོད་པར་ཤེས་ནས། མི་སྙན་པ་སྣ་ཚོགས་ངག་ཏུ་བརྗོད་ཅིང་ཐོ་མཚམས་པ་ཡིན་གྱི། ད་ལྟ་ངག་བདེན་པའི་ཚིག་གིས་བཤད་པ་ལྟར་ན་ཁོ་མོ་ཅག་འདིར་ལྷག་པ་རྣམས་ཀྱང་ཤིན་ཏུ་གནོང་ཞིང་འགྱོད་པར་གྱུར་ཏོ། །ད་ཡང་རྣལ་འབྱོར་པ་ཁྱེད་ཡིད་འགྱུ་བ་ཕྱི་ནང་གི་ཕྲེང་རྣམས་ཆོད་ལ་སེམས་ཉིད་མ་བཅོས་པའི་ངང་ལ་མཉམ་པར་ཞོག་དང༌། བར་ཆད་དེ་ལས་ཆེ་བ་གཞན་ཚངས་པའི་འཇིག་རྟེན་མན་ཆད་གཡོ་འགུལ་བྱུང་ཡང་ཁྱེད་དཔའ་བཀོང་ཞིང་རྫི་མི་ནུས་སོ། །ཞེས་སྙིང་གཏམ་གྲོས་སུ་བཏབ་པའི་རྗེས་ལ། འཇིག་རྟེན་གྱི་ཁམས་ན་མི་བསྲུན་པའི་སྲིན་མོ་ལྔ་པོ་དེ་རྣམས་མགྲིན་གཅིག་ཏུ་བསྡེབས་ནས་རྗེ་བཙུན་གྱི་ཉན་དུ་གླུ་འདི་ཕུལ་བ་ཡིན་སྐད། ཀྱེ་གསོན་དང་ལས་ཅན་རྣལ་འབྱོར་པ། །ཁྱེད་བསོད་ནམས་བསགས་པ་མི་ཡི་ལུས། །དལ་འབྱོར་འཛོམ་པའི་སྐལ་པ་ཅན། །སྨོན་ལམ་མཐར་ཕྱིན་ཆོས་དང་མཇལ། །སྦྱངས་པའི་ལས་འཕྲོ་བསམ་གཏན་མཛད། །དེ་ཕྱིར་སྐྱེས་མཆོག་རིགས་ཀྱི་བུ། །ངེད་སྐལ་པ་དམན་པའི་འཇིག་རྟེན་པ། །བློ་གྲོས་དམན་པའི་རབ་རིབ་ཅན། །སྐྱེ་བ་དམན་པའི་བུད་མེད་ལུས། །ཚོགས་མ་བསགས་པའི་གནོད་སེམས་ཅན། །ལས་ངན་བསགས་པས་མཁའ་ལ་རྒྱུ། །དེ་འདྲ་རྨོངས་པའི་སེམས་ཅན་གྱིས། །གཞན་རྒྱུད་ཀྱི་རྟོགས་པ་མི་ཤེས་པས། །ངག་བརྗོད་པའི་ཚིག་གི་དཔེས་མཚོན་ནས། །དོན་རྗེས་དཔག་གཏན་ལ་འབེབས་ཀྱང་འཚལ། །བློ་ཡ་ང་ཟ་བར་ཆ་མཆིས་ཀྱང༌། །སྐུ་ཕྱག་རྒྱ་བརྟན་པར་གླུ་ལ་གསོན། །ཤར་རྒྱ་ཡི་ཏི་ཤི་ཁྲི་སྒོ་ནས། །རྒྱ་མོའི་དར་འཐག་རླབས་ཀྱིས་འཐག

།སྤུན་ནང་ལེན་གྱི་སྐར་མདའ་མ་ལོག་ན། །ཕྱི་དུས་ཀྱི་རླུང་གིས་མི་གཡོ་ཡི། །ཡིད་གཞུང་པར་ཐོགས་ཤིང་འགུ་ལིང་དར། །བྱང་གྱིམ་ཤང་ཧོར་གྱི་རྒྱལ་ཁམས་ན། །གྱད་དམ་ལེན་གཡུལ་དུ་འཇུག་པ་ན། ནང་སྲིད་ལོག་ཀུ་ཡིས་མ་བཏབ་ན། །ཁྲོམ་གེ་སར་དམག་གིས་མི་འཇིགས་ཀྱི། །སྲིད་ཞི་བར་སྐྱོངས་ཤིག་མཛངས་ཀྱི་འཕྲུལ། །ནུབ་རྟ་ཟིག་རྒྱལ་པོའི་འཕྲང་སྒོ་ན། །དཔའ་སྟག་ཤ་དུང་གི་སྒོ་མོ་ལ། །ནང་ཁྲོ་ཆུའི་གཟེར་མགོ་མ་ལོག་ན། །ཕྱི་འཁྲུལ་འཁོར་སྒྱོགས་ཀྱིས་མི་འཇིགས་ཀྱི། །ནང་འཕྲུལ་འཛེར་སྡོམས་ཤིག་འཕྲུལ་ཡི་སྒོ། །ལྷོ་བལ་པོ་རྡོ་འབིགས་ཀྱི་ཡུལ་ཁམས་ན། །ཙན་དན་སྨན་གྱི་སྡོང་པོ་ལ། །ཤིང་སྟྭ་ཡུ་ནང་ནས་མ་ཤོར་ན། ཕྱི་མོན་པ་སྟྭ་ཐོགས་མི་འོང་གིས། །ཤིང་ནང་སྲིད་སྡོམས་ཤིག་ནགས་མ་ལྗོངས། །དབེན་པ་བྲིན་གྱི་ཆུ་བར་ན། །ཁྱེད་མི་ལ་རས་པ་སྒོམ་བཟང་བ། །རྣམ་རྟོག་འདྲེ་རུ་མ་ལང་ན། །ཕྱི་བར་ཆད་བགེགས་ཀྱིས་མི་འཇིགས་ན། ནང་སེམས་རྒྱུད་སྦྱོངས་ཤིག་རྣལ་འབྱོར་པ། །ཡིད་ཁུ་འཕྲིག་མ་བྱེད་བརྟུལ་ཞུགས་ཅན། ཁྱེད་སྟོང་ཉིད་རྟོགས་པའི་བྲག་རི་ལ། །ཏིང་འཛིན་མི་གཡོའི་རྫོང་བཟུང་ནས། །ཐབས་བྱང་ཆུབ་སེམས་ཀྱི་གོ་འབྱེད་ཅིང༌། །ཤེས་རབ་སྙིང་རྗེའི་མཚོན་བདར་ནས། །བདུད་བཞིའི་དམག་གིས་མཐའ་བསྐོར་ཡང༌། །གཟུང་འཛིན་གྱི་གྲོང་དུ་མི་ཕེབ་ཅིང༌། །གཤིན་རྗེའི་འཇིག་རྟེན་དགྲར་ལངས་ཀྱང༌། །ཁྱེད་གཡུལ་ངོ་མི་ཕམ་རྒྱལ་བར་ངེས། །ཕྱི་འདོད་ཡོན་གྱི་ལྟ་བ་ལྟད་མོ་ཆེ། །ནང་ཞི་གནས་ཀྱི་བསམ་གཏན་བྱིང་རྒོད་མང༌། །ཡུལ་དགའ་གདུང་གི་ཞེན་པ་འགྲོགས་ཡུན་རིང༌། །ལྷག་མཐོང་གི་ཡེ་ཤེས་རྒྱུན་བྱ་ཙམ། །རྣམ་རྟོག་གི་ལྷ་འདྲེ་དགྲ་ཐབས་མཁས། །རེ་དོགས་ཀྱི་འཕྲང་ལ་བསྒུགས་བསྒུགས་ནས། །ང་བདག་གི་ཞགས་པས་འཛིན་ཉེན་ཡོད། །ཁྱེད་དྲན་དང་ཤེས་བཞིན་མེར་ཚེ་གྱིས། །རྫོང་ལེགས་པར་ཟུངས་ཤིག་རྣལ་འབྱོར་པ། །གླུ་མཚོན་པའི་དཔེ་བཞི་དོན་དང་ལྔ། །ཚིག་སྙན་དངགས་མུ་ཏིག་རྩྭར་ལ་བརྒྱུས། །དོན་གསལ་བྱེད་མེ་ལོང་ཐུགས་ལ་བཀྲ། །ཚིག་ཕྱིར་མ་འབྲངས་དོན་རྗེས་ཆོད། །དེ་མཁྱེན་པར་གྱིས་ཤིག་སྐལ་པ་ཅན། །ཞེས་མཚོན་པའི་གླུ་དཔེ་དོན་དང་བཅས་པ་རྣམས་རྗེ་བཙུན་གྱི་སྙན་དུ་ཕུལ་བ་ལ།

ཡང་རྗེ་བཙུན་གྱིས་ལེན་གསུངས་པ། ཕྱི་རོལ་བདུད་རིགས་ཀྱི་ལྷ་འདྲེས་བར་དུ་གཅོད་པ་དེ་ཐམས་ཅད་རྣམ་པར་མི་རྟོག་པའི་ཉེར་ལེན་ལས་བྱུང་བས་ན་ཁྱེད་ཅག་ལྷ་འདྲེ་ཟེར་བ་ལྟར་བདེན་ནའང༌། རྣལ་འབྱོར་པའི་ལུགས་ཀྱི་བར་ཆད་ཅི་བྱུང་ཡང་སྐྱོན་དུ་མི་ལྟ་ཞིང༌། ལྟས་དང་ཆོ་འཕྲུལ་གྱི་རྣམ་པ་ཅི་བྱུང་ཡང་དེ་ཉིད་སྐུ་དྲིན་ཅན་རྣམས་འདོད་ཐོག་ཏུ་ཁྱེར་ཏེ། ལྟས་ངན་གཡངས་སུ་འཁྱེར་བའི་གཟེར་གྱིས། ལས་དང་པོ་པའི་གང་ཟག་ལེ་ལོ་ཅན་རྣམས་བརྩོན་འགྲུས་ཀྱི་ལྕགས་འདེབས་ཤིང༌། གཉེན་པོ་གློ་བུར་དུ་སྐྱེ་བས་རིག་པའི་ངར་འདོན། དེ་ཉིད་ཀྱི་ལུས་ངག་ཡིད་གསུམ་དགེ་སྦྱོར་ལ་བསྐུལ་ནས་བསམ་གཏན་མྱུར་དུ་སྐྱེ་བའི་རྒྱུ་ཡིན་ལ། ལམ་ཅུང་ཟད་གོམས་ཤིང་བརྟན་པ་ཐོབ་པ་རྣམས་ལ་ནི། དྲན་པ་ཡེ་ཤེས་ཀྱི་གསལ་འདེབས་པར་བྱེད་པས། རིག་པ་འོད་གསལ་གྱི་མདངས་འདོན་ཅིང༌། ནང་ཏིང་ངེ་འཛིན་གྱི་རྩལ་སྦྱོང༌། དེ་ལ་བརྟེན་ནས་བྱང་ཆུབ་ཀྱི་སེམས་ཁྱད་པར་ཅན་རྒྱུད་ལ་སྐྱེ་ཞིང༌། ལམ་གྱི་བོགས་གོང་ནས་གོང་དུ་སྦྱིན་པར་བྱེད་དོ། །དེའི་གནས་སྐབས་ན་བདུད་རིགས་ཆོས་སྐྱོང་དུ་ཞལ་འགྱུར་ཞིང༌། ཆོས་སྐྱོད་སྤྲུལ་སྐུར་མཐོང་བས། རྐྱེན་དངོས་གྲུབ་ཏུ་འབབ། བར་ཆད་ལམ་དུ་སློང༌། ལྟས་ངན་གཡང་དུ་ལེན། རྣམ་རྟོག་ཆོས་སྐུར་ཤར། གོལ་ས་ལམ་དུ་ཆོད། སྐྱོན་ཡོན་ཏན་དུ་གྲོལ་ཏེ། ཐུན་མོང་ལམ་གྱི་མཐུན་རྐྱེན་ཁྱེད་ཅག་གིས་སྒྲུབ་པར་བྱེད་དོ། །མཐར་ཐུག་ཤེས་བྱའི་གཤིས་ལ་ལྷ་འདྲེ་གཉིས་ཀ་མ་གྲུབ་སྟེ། རེ་དོགས་སྤང་བླང་གི་མཚན་མ་རང་སར་གྲོལ་བས། འཁྲུལ་པ་གཞི་མེད་དུ་རྟོགས་ཤིང་འཁོར་བ་མ་ཧཱ་མུ་དྲར་ཤེས་པ་དེ། གློ་བུར་རྣམ་རྟོག་དབྱིངས་སུ་ཐིམ་པས། ཆོས་སྐུ་འདུ་འབྲལ་མེད་པ་ཞེས་མིང་དུ་བཏགས་པ་ཡིན་གསུངས་ནས་ཚིགས་སུ་བཅད་དེ་མགུར་དུ་གསུངས་པ། རྒྱལ་བའི་ཞིང་ཁམས་འཛམ་གླིང་འདི། །སངས་རྒྱས་གཉིས་པ་ལྟར་གྲགས་ཤིང༌། མི་ནུབ་བསྟན་པའི་རྒྱལ་མཚན་འཛིན། །ཅོད་པན་གཙུག་གི་ནོར་བུ་ལྟར། །ཀུན་གྱིས་བཀུར་ཞིང་མཆོད་པའི་གནས། །སྙན་པའི་བ་དན་སྒྲ་དབྱངས་ཀྱིས། །ཕྱོགས་བཅུ་ཀུན་ཏུ་ཁྱབ་པ་དེ། །མངའ་བདག་མཻ་ཏྲི་མ་ལགས་སམ། །དེ་ཉིད་ཞབས་ཀྱི་པདྨོ་ལ། །གུས་པས་བཏུད་ཅིང་བཅུད་འཐུངས་པས། །ལྟ་བའི་ཡང་རྩེ་ཕྱག་རྒྱ་ཆེ། །མཐའ་བྲལ་གཉུག་མའི་དོན་རྟོགས་ཤིང༌། །ཡོན་ཏན་ཐམས་ཅད་རབ་རྫོགས་ཏེ། །སྐྱོན་རྣམས་ཀུན་གྱིས་མ་གོས་པ། །བདེ་གཤེགས་སྤྲུལ་པ་མི་གཟུགས་ཅན། །སྐྱེས་མཆོག་མར་པས་འདི་སྐད་གསུངས། །ཕྱི་སྣང་བ་ཇི་ལྟར་སྣང་ལགས་ཀྱང༌། །མ་རྟོགས་དུས་ན་འཁྲུལ་སྣང་སྟེ། །ཕྱི་ཡུལ་གི་ཞེན་པས་འཆིང་བར་བྱེད། །རྟོགས་པ་རྣམས་ལ་སྒྱུ་མར་སྣང༌། །ཡུལ་སྣང་བ་སེམས་ཀྱི་གྲོགས་སུ་ཤར། །མཐར་ཐུག་དོན་ལ་སྣང་མ་མྱོང༌། །སྐྱེ་མེད་ཆོས་སྐུ་དག་གོ་གསུངས། །ནང་འགྱུ་བ་ཡིད་ཀྱི་རྣམ་ཤེས་འདི། །མ་རྟོགས་དུས་ན་མ་རིག་པ། །ལས་ཉོན་ཡིད་ཀུན་གྱི་རྩ་བ་སྟེ།

རྟོགས་ན་རང་རིག་ཡེ་ཤེས་ཏེ། དཀར་པོའི་ཡོན་ཏན་རྫོགས་པར་འགྱུར། །མཐར་ཐུག་དོན་ལ་ཡེ་ཤེས་མེད། །ཆོས་རྣམས་ཟད་སར་སྐྱེལ་ལོ་གསུངས། །ཉེར་ལེན་གཟུགས་ཀྱི་ཕུང་པོ་འདི། །མ་རྟོགས་དུས་ན་འབྱུང་བཞིའི་ལུས། །ན་ཚ་སྡུག་བསྔལ་དེ་ལས་བྱུང༌། །རྟོགས་ན་ལྷ་སྐུ་ཟུང་འཇུག་སྟེ། །ཐ་མལ་ཞེན་པ་ལྡོག་པར་བྱེད། །མཐར་ཐུག་དོན་ལ་ལུས་མེད་དེ། །སྤྲིན་བྲལ་མཁའ་ལྟར་དག་གོ་གསུངས། །གདོན་གནོད་སྦྱིན་ཕོ་མོའི་སྣང་བ་འདི། །མ་རྟོགས་དུས་ན་བདུད་ཡིན་ཏེ། །ཐོ་མཚམས་བར་དུ་གཅོད་པར་བྱེད། །རྟོགས་ན་བགེགས་རྣམས་ཆོས་སྐྱོང་སྟེ། །སྣ་ཚོགས་དངོས་གྲུབ་དེ་ལས་འབྱུང༌། །མཐར་ཐུག་དོན་ལ་ལྷ་འདྲེ་མེད། །རྣམ་རྟོག་ཟད་སར་ཕྱིན་ནོ་གསུངས། །ཐེག་པའི་མཐར་ཐུག་གསང་སྔགས་ཀྱི། །རྣལ་འབྱོར་བླ་མེད་རྒྱུད་ལས་ཀྱང༌། ཁམས་འདུས་པ་ཡི་གེའི་རྟེན་འབྲེལ་གྱིས། །ཕྱི་རོལ་འདྲེ་གཟུགས་མཐོང་བར་གསུངས། །དེ་རང་སྣང་རྫུན་དུ་མ་ཤེས་པར། །བདེན་ན་སྙམ་ན་ཤིན་ཏུ་རྨོངས། །ང་སྔོན་ཆད་རྨོངས་པས་མགོ་བོ་འཁོར། །མ་རིག་འཁྲུལ་བའི་ནང་དུ་འཇུག །ཕན་གནོད་ལྷ་འདྲེ་བདེན་པར་བཟུང༌། །ད་གྲུབ་ཐོབ་རྗེས་ཡི་བཀའ་དྲིན་གྱིས། །འཁོར་འདས་དགག་སྒྲུབ་མེད་པར་གོ །ཅིར་སྣང་ཕྱག་རྒྱ་ཆེན་པོར་ཤར། །འཁྲུལ་པ་གཞི་མེད་དུ་རྟོགས་པ་དེས། །རིག་པ་ཆུ་ཟླ་རྙོག་མ་དྭངས། །འོད་གསལ་ཉི་མ་སྤྲིན་དང་བྲལ། །མ་རིག་མུན་པ་མཐའ་ནས་སངས། །རྨོངས་པའི་མགོ་འཁོར་ཡལ་ནས་ཐལ། །ཡིན་ལུགས་ནང་ནས་འཆར་ཞིང་གདའ། །འདྲེར་འཛིན་གྱི་རྣམ་རྟོག་དྲིན་པོ་ཆེ། །གཞི་སྐྱེ་མེད་གསལ་འདེབས་ངོ་མཚར་ཆེ། །ཞེས་བླ་མའི་གསུང་ལ་ཚད་མར་འཛིན་ཅིང་གདམས་ངག་ལ་ངེས་ཤེས་སྐྱེས་པའི་མགུར་མ་དེ་རྣམས་རྗེ་བཙུན་གྱིས་བཞེངས་པ་ལ། ཡང་གདོན་ཆེན་པོ་བཅོ་བརྒྱད་ཀྱི་གཙོ་བྱས་པའི་དེར་འཚོགས་པའི་ལྷ་འདྲེ་རྣམས་ན་རེ། ཁྱེད་བརྟན་པ་ཐོབ་པའི་རྣལ་འབྱོར་པར་འདུག་པས་ངེད་ཀྱིས་དེ་ལྟར་མ་ཤེས་པས་སྔོན་ཆད་ཐོ་མཚམས་ཤིང་བར་ཆད་བྱས་པ་རྣམས་གནོང་ཞིང་འགྱོད་པས་བཟོད་པར་བཞེས་ལ།

སླན་ཆད་ཀྱི་བཀའ་ཅི་གསུངས་པ་ཉན་ཅིང་འབངས་སུ་མཆི་བས། བཀའ་བསྒོ་བའི་ལས་དང་བྱ་བ་གང་ཡོད་པ་དེ་རྣམས་ངེད་ཅག་ལྷ་འདྲེ་རྣམས་ཀྱི་བསྒྲུབ་པར་བགྱིའོ། །ཞེས་ཁས་བླངས་ནས་དེར་འཚོགས་པའི་ལྷ་འདྲེ་རྣམས་ཀྱིས་ཕྱག་གྱང་འགྱེལ་བ་ལྟར་འཚལ། སོ་སོ་རང་རང་གི་གནས་སུ་གྱེས་ནས་མི་སྣང་བར་སོང་སྐད་དོ། །རྗེ་རིན་པོ་ཆེ་མཚན་བརྗོད་པར་དཀའ་བའི་དཔལ་བཞད་པ་རྡོ་རྗེ། འཇིག་རྟེན་མིག་བསྒྱུར་གྱི་མཁའ་འགྲོ་མ་ལྔ་ཡི་ཞུས་ལེན་མགུར་དུ་བཞེངས་པ་རྣམས་ངན་རྫོང་སྟོན་པ་བོ་དྷི་ར་ཛས་མི་བརྗེད་པའི་གཟུངས་སུ་བཀོད་པའོ། །རྗེ་ནོར་བུ་རིན་ཆེན་སྐུ་དྲིན་ཅན། །དངོས་གྲུབ་བརྙེས་པའི་རས་པ་དང༌། །འཇིག་རྟེན་མིག་བསྒྱུར་གདོལ་པ་མོ། །སྨན་ཤ་ལགས་པའི་མཁའ་འགྲོ་མ། །དྲིས་པ་ལན་དང་བཅས་པའི་དྲིན། །ཡིད་འཕྲོག་སྙན་གྱི་གླུ་བླངས་པ། །མེ་ཏོག་ཕྲེང་བར་བརྒྱུས་པའི་ཚིག །ཐོད་རྒལ་ཉམས་ཀྱི་སྐྱུགས་པ་འདི། །ཡི་གེར་བཀོད་པ་མི་རིག་ཀྱང༌། བདག་ཉིད་བརྗེད་པས་འཇིགས་པ་དང༌། །མ་འོངས་གདུང་བརྒྱུད་འཛིན་པ་རྣམས། །མོས་ཤིང་སྤྲོ་བ་བསྐྱེད་པའི་ཕྱིར། །བླ་མའི་གསུང་བཞིན་ཡི་གེར་བྲིས། །ལན་གསུམ་བར་དུ་ཞུ་ཕུལ་ནས། །དགྱེས་བཞིན་གནང་བ་མ་ལགས་པ། །མཁའ་འགྲོའི་ཀོ་ལོང་སྡོམ་པའི་ཕྱིར། གཟུ་ལུམ་རས་ཆོད་ངས་མ་བྱས། །སླད་ནས་འབྱོན་པའི་སྒོམ་ཆེན་ལ། །དམར་ཁྲིད་ཉམས་ཚད་མ་བྱས་པར། །དཔེ་རྒྱུད་ཡི་གེ་མ་བསྟན་གསུངས། །བླ་མ་རྗེ་ཡི་བཀའ་རྒྱས་བཏབ། གལ་ཏེ་བཀའ་ལས་འདས་གྱུར་ན། །མཁའ་འགྲོའི་བཀའ་ཆད་འབྱུང་བའི་ཕྱིར། །ཡི་གེ་མི་སྤེལ་སྦ་བར་ཞུ། རྗེ་སྤྱོད་པའི་རྣལ་འབྱོར་པ་མཚན་ཡོངས་སུ་གྲགས་པ་མི་ལ་ཞེས་བྱ་བ་དེ་ཉིད་ཀྱི་ཞབས་ཀྱི་པདྨོའི་རྡུལ་ལ་རེག་པ། ངན་རྫོང་སྟོན་པས་བླ་མ་རྗེ་བཙུན་ལ་ལན་གསུམ་ཞུས་ནས་གནང་བ་ཡི་གེར་བཀོད་པ་དྲིས་པའི་ལན་སྙན་ངག་གི་གླུ་མུ་ཏིག་གི་ཕྲེང་བ་ཞེས་བྱ་བ་རྫོགས་སོ།། །།བདེ་གཤེགས་སྤྲུལ་སྐུ་གཙུག་གི་རྒྱན། །སྐྱེས་མཆོག་མར་པ་ལོ་ཙཱ་ཡི། །ཞལ་ནས་བབ་པའི་བདུད་རྩི་དང༌། །སྙན་བརྒྱུད་ལྷན་ཅིག་སྐྱེས་མའི་དོན། །ཐུགས་ལས་ཁྲུངས་པའི་ཡེ་ཤེས་ཀྱི། །བྱིན་གྱིས་བརླབས་པའི་རྣལ་འབྱོར་པ། །མཚན་རས་པ་ཞེས་བྱར་གྲགས་པ་ཡི། །རྗེ་མི་ལ་ཞེས་བྱར་གུས་ཕྱག་འཚལ། །ཡུལ་ཡ་མཚན་ཆེ་བ་བལ་བོད་གཉིས་ཀྱི་སོ་མཚམས། །གངས་རྒྱལ་མོ་ན་བུན་འཐིབ་པའི་གཡས་མགུལ། །སྤྲིན་ཨ་ཝ་གསེར་མདོག་ལྡིང་བའི་འོག་རོལ། །སྟེང་མདོ་ཤོད་ཤེལ་གྱི་ར་བས་བསྐོར་བའི་དབུས། །དངོས་གྲུབ་ཀྱི་ཆུ་བོ་ལོ་ཧནྟའི་ཀླུང་འགྲམ། །གནས་བྱིན་གྱིས་བརླབས་པའི་སྨན་ལུང་ཆུ་བར་གྱི་དབེན་གནས་ན།

རྗེ་རས་པ་ཆེན་པོ་མཚན་ཡོངས་སུ་གྲགས་པའི་མི་ལ་རྣལ་འབྱོར་པ་ཞེས་བྱ་བ། བཀའ་གསང་བ་བླ་ན་མེད་པ་ཐེག་པ་མཆོག་གི་དོན་ལ་ཐུགས་ཀྱི་སྣང་བ་ཕྱོགས་མེད་དུ་ཤར་བས། ཚད་མེད་པའི་སྙིང་རྗེ་བྱང་ཆུབ་ཀྱི་སེམས་ཀྱི་ནང་གི་རྒྱུད་ཡོངས་སུ་སྦྱངས་པའི་སྐྱེས་བུ། མས་བརྟན་པའི་དགའ་བཞི་མགྲིན་པ་ལོངས་སྤྱོད་ཀྱི་འཁོར་ལོར་ཕྱིན་པས་རྡོ་རྗེ་གླུ་ཡི་མཛོད་རང་བྱུང་གིས་རྡོལ་བ། སྒྲུབ་བརྒྱུད་ཀྱི་མན་ངག་བྱིན་གྱིས་བརླབས་ཀྱི་རྒྱུད་མ་ཆད་པས། ཐ་མལ་གྱི་སྣང་བ་ཡེ་ཤེས་སུ་བསྒྱུར་བར་མཁྱེན་ལ། བརྟུལ་ཞུགས་སྤྱོད་པའི་བསྟན་པ་ལ་མ་དད་པའི་བདུད་དང་ལོག་འདྲེན་ཚར་གཅོད་པར་ནུས་པའི་དཔའ་བོ་ཆེན་པོ་དེས། ཐུགས་ཆོས་ཉིད་གཉུག་མའི་ངང་ལས་མ་གཡོས་ཤིང༌། བརྩེ་བ་ཆེན་པོའི་གཞན་གྱི་དོན་ལ་གཟིགས་ནས། ཟད་པར་འབྱུང་བའི་སྐྱེ་མཆེད། སྣང་ཞིང་མི་སྣང་བར་ཟིལ་གྱི་གནོན་པ་དང༌། བཀོད་པ་ལུས་ཀྱི་རྫུ་འཕྲུལ་སྣ་ཚོགས་བསྟན་ནས། དཀར་པོའི་ཕྱོགས་ལ་དད་པའི་མི་དང་མི་མ་ཡིན་པ་འགའ་དང་འགའ་ཡི་དོན་མཛད་ཅིང་བཞུགས་པ་ལ། དབྱར་ཟླ་བའི་ཚེས་བཅུ་བཞིའི་ནུབ་མོ་མཚར་སྡུག་འོད་དུ་ཆགས་པའི་བུད་མེད་བཟང་མོ་ལྔ་མདུན་དུ་བྱུང་ནས་བསྐོར་བ་མང་དུ་བྱས། ཕྱག་ཟུང་དུ་བསྡེབས་པ་ཐེབ་བརྒྱད་འཚལ། བ་མེན་གྱི་ཞོ་ཡིན་ཟེར་བ་མུ་མེན་གྱི་སྐྱོགས་གང་ཕྱག་ཏུ་དྲངས་ནས་གཡོན་ཕྱོགས་ངོས་སུ་གྲལ་ལ་འཁོད་དེ། ངེད་ཅག་བུད་མེད་ལྔ་པོ་འདི་རྗེ་བཙུན་ལ་སེམས་བསྐྱེད་ཞུ་རུ་མཆིས་པས། ཐུགས་ལ་འདོགས་འཚལ་ཟེར་ནས་ཞུ་བ་འབུལ་དུ་བྱུང་བ་ལ། རྗེ་བཙུན་གྱི་ཐུགས་དགོངས་བཏང་བས། འདི་ལྟ་བུའི་སྐྱོགས་རིན་པོ་ཆེའི་སྣོད་ཁྱད་པར་ཅན་དང༌། བཅུད་ཡ་མཚན་ཅན་སྔར་མཐོང་མ་མྱོང་བའི་ཁ་ཟས་འདི་འདྲ་བ་ཡང་མི་ཡི་མི་རྙེད་ལ། ཕྱག་དང་བསྐོར་བ་གོ་ཟློག་བྱེད་ལུགས་ཀྱི། འདི་ཀུན་ལྷ་འདྲེ་ཡིན་པར་འདུག་དགོངས་ནས་ཐུགས་ཀྱིས་མཁྱེན་ཡང༌། ཅུང་ཞིག་སྤྱོད་ལམ་གྱི་རྣམ་འགྱུར་ལྟ་བ་དང༌།

ངག་དྲང་པོར་ཟློའི་མི་ཟློ་བརྟགས་པའི་ཕྱིར་མི་མཁྱེན་པའི་ཚུལ་མཛད་ནས། ཁྱེད་ཅག་སུ་ཡིན་གང་ནས་འོང་ཞེས་སྙན་ངགས་མགུར་དུ་བཞེངས་ནས་དྲིས་པ། རྗེ་སྐུ་བཞིའི་ངོ་བོ་རྡོ་རྗེ་འཆང༌། །རྩོད་ལྡན་བསྟན་པའི་སྙིགས་མ་ལ། །སྐལ་ལྡན་འགའ་ཡི་དོན་གཟིགས་ནས། །འཛམ་གླིང་བྱང་ཕྱོགས་པརྟ་ཤིར། །རི་བོ་གངས་ཅན་རྒྱུད་འདི་རུ། །སྒྲ་སྒྱུར་ལོ་ཙཱ་སྐུ་འཁྲུངས་པ། །མི་མཆོག་སེང་གེའི་ང་རོ་ཅན། །བླ་མེད་ཐེག་ཆེན་སྒྲ་སྒྲོགས་ཤིང༌། །སྒྲ་དེ་ཐོས་པ་ཙམ་གྱིས་ཀྱང༌། །ངན་འགྲོ་ལོག་པར་མི་ལྟུང་སྐད། དེ་ཡི་ཕྱིར་ན་ཞུ་བའི་དོན། །མི་ང་ལ་ལྟོས་པས་འགྲོ་རྒྱུད་རྣམས། །བྱིན་རླབས་དངོས་གྲུབ་རྗེ་ལ་རེ། །ཕ་ཁྱེད་ཀྱི་ཐུགས་རྗེའི་ལྕགས་ཀྱུ་ཡིས། །རང་དབང་མེད་པར་སེམས་གཡོ་ཞིང༌། །རྟོགས་པའི་མྱུ་གུ་བསྐྱེད་དུ་གསོལ། དེ་རྗེས་སྙན་དུ་གསོལ་བ་ཡང༌། །དག་པའི་ནམ་མཁའི་ཞིང་ཁམས་ན། །རྒྱལ་བ་སྲས་བཅས་བཞུགས་པ་རྣམས། །ང་ཐེག་ཆེན་ལམ་གྱི་རྣལ་འབྱོར་པ། །གདུལ་བྱ་པད་མོའི་ཁ་འབྱེད་ནས། །ལྷ་ཁྱེད་ཀྱི་ཐུགས་ཀྱི་ཉི་མ་འདིས། །འཆར་ཀ་འོད་ཀྱི་དྲ་བ་ཡིས། །བློ་གྲོས་པདྨོ་འདབ་རྒྱས་ཤིང༌། ཚད་མེད་བཞི་ལྡན་ཟེའུ་འབྲུའི་ཚོགས། །དེ་རིང་ཉིད་དུ་འཁྲུངས་པར་མཛོད། །གྲལ་གཡོན་ན་འཁོད་པའི་བཞིན་བཟང་མ། །སྲིང་མོ་ཁྱོད་ལ་འདྲི་རྒྱུ་ཡོད། །དྲི་བ་གཞན་ནི་མ་ལགས་ཏེ། ཁྱེད་མིའམ་ལྷ་འདྲེ་ངོ་མ་ཤེས། །བུད་མེད་ལུས་ལ་ཡ་མཚན་ཅན། །སྔར་མ་མཐོང་བ་ཡི་ནི་བཙུན་ལྔ། །མཚར་སྡུག་འོད་དུ་ཆགས་པ་ལྔ། །འོད་འཕྲོ་ལྷ་ཡི་བུ་མོ་ལྔ། །ཁྱོད་དང་པོ་རྒྱང་ནས་མཐོང་ཙམ་ན། །བུད་མེད་སྡེར་ཆགས་འཁོར་དུ་འཚོགས། །སྨག་རུམ་འཐིབ་པའི་ན་བུན་བཞིན། །བརྟགས་ན་མི་བརྟན་ཡལ་ཡོལ་བྱེད། །འཇོ་སྒེག་བཞད་འགྲོས་ལྟད་མོར་ཆེ། །ད་ལྟ་དྲུང་དུ་ལྷག་ཙམ་ན། །ནམ་ཐོ་རངས་ཤར་བའི་སྐར་རྒྱན་བཞིན། །རིམ་གྱིས་ཇེ་ཆུང་ཇེ་ཆུང་ཐལ། །དུ་མར་འགྱེད་ཅིང་སྡོད་ལུགས་ཀྱི། །སྲིད་པའི་ལྷ་འདྲེ་ཡིན་ནམ་སྙམ། །བརྟགས་ན་མི་བཟོད་ཤིན་ཏུ་འཛུམ། །ཕན་ཚུན་ལྟ་ཞིང་མིག་བསྒྱུར་མ། །ཕྲ་མེན་མཁའ་འགྲོ་ཡིན་ནམ་ཅི། །ཆོས་སྐོར་གཡས་ནས་བྱེད་རྒྱུ་ལ། །བསྐོར་བ་གོ་ལྡོག་གཡོན་ནས་བྱེད།

འདིས་ཀྱང་ལྷ་འདྲེ་ཡིན་ནམ་སྙམ། །སྤྱན་ཕྱག་གོ་ལྡོག་གཡས་ནས་བྱས། །དེས་ཀྱང་ཡ་མཚན་ལྷ་འདྲེར་ཤེས། །དགུ་ཕྲུག་ཕྱག་ཆ་བསྙུན་འདྲི་གསུམ། །ནེམ་ནེམ་ཞོམ་ཞོམ་སྤྱན་ཕྱག་གསུམ། །ནེ་བཙུན་ཁྱེད་ཀྱི་ཕྱག་བབ་ཡིན། །འདྲ་ལ་མི་མཐུན་ཁྱེད་ཀྱི་ལུགས། །ཕྱག་བརྒྱད་བར་དུ་བསྙུན་འདྲི་གཉིས། །པུས་མོའི་ལྷ་ང་ས་ལ་བཙུགས། །ཕྱག་བབ་སྐྱེས་པའི་ལུགས་སུ་བྱས། །གཞན་ཡང་མི་མཐུན་ལྷ་འདྲེའི་ཕྱག །མི་ང་ལ་དྲངས་པའི་ཕྱག་རྟེན་འདི། མུ་མེན་ཡོལ་གོའི་ཞལ་སྐྱོགས་ལ། །རིན་ཆེན་སྣ་ཚོགས་ཕྲ་བཀོད་ལ། །འདི་མི་ཡི་མི་རྙེད་ལྷ་འདྲེའི་ནོར། །ང་མི་རྒན་ལྕེ་ཐག་རིང་བ་འདིས། །རྒྱལ་ཁམས་ཕྱོགས་མེད་བལྟས་བལྟས་ནས། །ངོ་མཚར་ཅན་གྱི་མཐོང་རྒྱ་དང༌། །ཐོས་པའི་གཏམ་རྒྱ་བཤད་མི་ལོང༌། །ལྕེ་ལེ་བརྒན་ཟས་ཀྱི་རོ་མྱོང་བ། །མི་གཞན་ལས་མི་ཉུང་ལྷག་ན་ཡང༌། །སྤྱན་གཟིགས་བ་མེན་རྒོད་ཀྱི་ཞོ། །འདི་འདྲ་སྔོན་ཆད་མཐོང་མ་མྱོང༌། །ཡ་མཚན་ཆེ་བའི་ཁ་ཟས་མྱོང༌། །འདི་མི་ལ་མ་མཆིས་ལྷ་འདྲེའི་ཟས། །གཏམ་མི་ལ་བཟླས་ན་ངོ་མཚར་ཆེ། །ཁྱད་པར་སེམས་བསྐྱེད་ཞུའོ་སྐད། ཁྱོད་དཀར་པོའི་ཕྱོགས་ཀྱི་མི་མ་ཡིན། །བསྟན་ལ་རབ་དགའ་མི་མ་ཡིན། །སྔོན་སྦྱངས་བག་ཆགས་ཡོད་པར་ངེས། །མི་ང་ཡང་དགའ་ཞིང་སྤྲོ་བ་སྐྱེས། །ཁྱོད་ད་རུང་ཉོན་དང་བཞིན་ལེགས་མ། མི་ངས་ཀྱང་མི་ཤེས་འདྲི་བ་མོད། །གཏམ་རྫུན་གྱི་མ་ལབ་དྲང་པོར་སྨྲོས། ཁྱོད་ད་ནང་འོང་བ་གང་ནས་འོང༌། །དོ་ནུབ་འགྲོ་བ་གང་དུ་འགྲོ། །ཕོ་བྲང་བརྟེན་ས་གང་དུ་ཡོད། །རིགས་ཀྱི་སྡེ་ཚན་གང་དུ་གཏོགས། །དབང་བསྒྱུར་ལས་ནི་ཅི་དང་ཅི། །དངོས་གྲུབ་ཇི་ལྟར་སྟེར་བར་ནུས། །མི་ང་དང་སྔོན་ཆད་གང་དུ་འཕྲད། །གཏམ་སུ་ལས་ཐོས་སམ་ཇི་ལྟར་ཤེས། །བཀའ་མཆིད་མ་འཁྱོགས་དྲང་དུ་སྨྲོས། །ཞེས་པའི་མགུར་བཞེངས་ཏེ་འདྲི་བ་མཛད་པ་ལ། ཡ་མཚན་རྫུ་འཕྲུལ་ཅན་གྱི་བུད་མེད་དེ་རྣམས་ཀྱིས་ཆེད་དུ་བསྐྱར་ཞིང་སླར་ཞུས་པ།

རྗེ་བཙུན་སྐྱེས་བུ་དམ་པ་ཁྱེད་སྐྱེ་བ་སྔ་མ་ལ་བསོད་ནམས་བསགས་པའི་སྟོབས་ཀྱིས་ཚེ་འདིར་གྲུབ་པ་ཐོབ། བརྒྱུད་པའི་བླ་མ་ཁྱད་པར་ཅན་དང་མཇལ། བདུད་རྩི་གསུང་གི་འོད་ཟེར་ཐུགས་ལ་བབ་པས། འཇིག་རྟེན་ཆོས་བརྒྱད་འདོད་པའི་ཡོན་ཏན་སྒྱུ་མ་ལྟ་བུར་གཟིགས་ཤིང་བརྩེ་བ་ཆེན་པོས་གཞན་དོན་ཁོང་དུ་ཆུད་ཅིང༌། སྲིད་པའི་ཆུ་ཀླུང་རྦ་རླབས་ཆེན་པོ་རབ་ཏུ་འཁྲུགས་པ་འདི་ལས་མྱུར་དུ་བརྒལ་བར་བཞེད་དེ། དཀའ་བ་དྲག་པོ་སྣ་ཚོགས་ཀྱི་སྒོ་ནས་སྒྲུབ་པ་ལ་ནན་ཏན་གཙོ་བོར་མཛད་པའི་ཕྱིར། རང་རིག་པའི་ཡེ་ཤེས་ཏིང་ངེ་འཛིན་གྱི་རྩལ་འབྱོངས་ཏེ། མངོན་པར་ཤེས་པ་རྒྱ་ཆེན་པོ་དང་ལྡན་པས། ལྐོག་ཏུ་གྱུར་པ་གཞན་རྒྱུད་ཀྱི་རྟོགས་པ་མེ་ལོང་ལྟ་བུར་གཟིགས་ཏེ། ངེད་ཅག་རྣམས་ཀྱི་རིགས་དང་རུས་དང་ཆོ་འབྲང་ལ་སོགས་པ་ཇི་ལྟ་བ་མཁྱེན་ནའང༌། མི་མཁྱེན་པའི་ཚུལ་གྱིས་འདྲི་ཞིང་རྨེད་པ་མཛད་པ་ལ། ཁོ་མོ་ཅག་གི་ཅི་ཡི་ཕྱིར་མི་སྨྲ་སྟེ་ཚུལ་ཇི་ལྟ་བ་བཞིན་བརྗོད་པར་བྱའོ། །རྗེ་བཙུན་ཆེན་པོ་སྙན་ཅུང་ཟད་གསན་འཚལ། །ཞེས་ངག་ཚིག་ཏུ་བཀྲོལ་ཏེ་བརྡ་སྦྱར་བའི་རྗེས་ལ། རྫུ་འཕྲུལ་ཅན་གྱི་བུད་མེད་ལྔ་པོ་དེ་རྣམས་མགྲིན་གཅིག་ཏུ་བསྡེབས་ཏེ་སྙན་ངག་གླུ་རུ་བསྒྱུར་ཏེ་བླ་མར་ལན་བཏབ་པ། གདོང་དམར་སྲིན་པོ་བོད་ཀྱི་ཡུལ། །ཁ་བ་ཅན་ལྗོངས་པཀྴའི་ཡུལ། །གནོད་སྦྱིན་གངས་ཀྱི་ར་བ་འདིར། །ལྔ་བརྒྱ་དུས་ཀྱི་སྙིགས་མ་ལ། །འཁྲུངས་དཀའ་སྐྱེས་བུ་བྱོན་པ་དེ། །མི་ལ་རྣལ་འབྱོར་མ་ལགས་སམ། །ཁྱེད་སྔོན་ཡང་བསོད་ནམས་བསགས་པའི་ཕྱིར། །དུས་འདིར་བླ་མ་དགེ་བའི་བཤེས། །དངོས་གྲུབ་བརྒྱུད་པས་ཡོངས་སུ་བཟུང༌། །བྱིན་རླབས་བདུད་རྩིའི་རྒྱུན་བབས་པས། །ཁྱོད་ཀྱི་རྣམ་ཤེས་གཡོས་གྱུར་ཏེ། །སྣང་གྲགས་སྒྱུ་མར་ཐུགས་ལ་ཤར། །སྤོང་དཀའ་འཇིག་རྟེན་བློ་ཡིས་བཏང༌། དཀའ་སྤྱད་སྙིང་རུས་དྲག་པོ་ཡིས། །སྐད་ཅིག་མ་ཡེངས་བསྒོམས་པའི་ཕྱིར། །ད་ལྟ་ནམ་མཁའི་རྣལ་འབྱོར་པ། །དོན་དམ་ཆོས་སྐུའི་ངོ་བོར་བཞུགས། །སྤྲོས་བྲལ་ངང་ལས་མ་གཡོས་པར། །ཟད་པར་འབྱུང་བའི་སྐྱེ་མཆེད་དེ། །མི་སྣང་ཟིལ་གྱིས་གནོན་པ་དང༌།

སྤྲུལ་པ་དུ་མར་འགྱེད་ལ་སོགས། །སྣ་ཚོགས་རྫུ་འཕྲུལ་བསྟན་ནས་ཀྱང༌། །ཁྱེད་ལ་དད་པའི་སྐྱེས་བུ་རྣམས། །རབ་ཏུ་དགའ་ཞིང་ངོ་མཚར་བས། །བ་སྤུ་བསྐྱོད་ཅིང་མཆི་མ་འཁྲུགས། དེ་ཕྱིར་རྗེ་བཙུན་གཙུག་གི་ནོར། །ཀུན་གྱིས་བཀུར་ཞིང་མཆོད་པར་འོས། །དཔལ་ལྡན་རྗེ་བཙུན་འགྲོ་བའི་མགོན། །རྒྱལ་སྲས་བཞད་པ་ཁྱེད་ཉིད་ལ། །ཞུ་བ་གཞན་དོན་མ་མཆིས་ཏེ། །ངེད་ཅག་བསོད་ནམས་དམན་པའི་རིགས། །མཁའ་ལ་རྒྱུ་བའི་མི་མ་ཡིན། །ད་ལྟ་སྤྱན་སྔར་འཁོད་པ་ཡི། །བུད་མེད་ལྔ་པོ་འདི་རྣམས་ལ། །བརྩེ་བ་ཆེན་པོའི་ཁྱེད་ཉིད་ཀྱིས། །ཐུགས་རྗེ་བསིལ་བའི་སྤྲིན་ཕུང་ལས། །བྱིན་རླབས་བདུད་རྩིའི་ཆར་བབས་པས། གདུལ་བྱ་ཉོན་མོངས་ཐལ་བའི་རྒྱུད། །རབ་ཏུ་ཞི་ཞིང་བརླན་གྱུར་པས། །བླ་མེད་ཐེག་པ་མཆོག་གི་སེམས། །རིན་ཆེན་མྱུ་གུ་བསྐྱེད་དུ་གསོལ། །རྗེ་བརྟུལ་ཞུགས་སྤྱོད་པའི་གཟི་མདངས་ཅན། །རྣལ་འབྱོར་དབང་ཕྱུག་ཁྱེད་ཉིད་ཀྱིས། །ཏིང་འཛིན་རིག་པའི་རྒྱུད་སྦྱངས་པས། །གཞན་རྒྱུད་ཁམས་དང་དབང་པོ་དང༌། །རིགས་དང་རྒྱུད་དང་ཆོ་འབྲང་རྣམས། །མ་འདྲེས་གསལ་བར་གཟིགས་ན་ཡང༌། །མི་མཁྱེན་ཚུལ་དུ་འདྲི་ཞིང་རྨེད། །ཁྱེད་ཅག་སུ་ཡིན་མ་ཤེས་གསུངས། །ངེད་ཅག་འཇིག་རྟེན་གནོད་སྦྱིན་མོ། །རིགས་ནི་ཨ་ཛི་དྷ་རི་ཏེ། །དུར་ཁྲོད་ཉུལ་བའི་སྨེ་ཤ་ཅན། །འཇིག་རྟེན་མིག་བསྒྱུར་མཁའ་འགྲོ་ཡིན། །དབང་བསྒྱུར་ལས་ནི་སྣ་ཚོགས་བྱེད། །འཇིག་རྟེན་དངོས་གྲུབ་ཅིར་ཡང་སྟེར། །ངེད་ད་ནང་ནམ་མཁའི་མཐོངས་ནས་འོང༌། །སྤྲིན་གྱི་གོ་བར་ཕྱེས་ནས་འོངས། །ཟླ་ཟེར་མདངས་མ་ཞོན་ནས་འོང༌། །དོ་ནུབ་རྒྱ་གར་ཡུལ་དུ་འགྲོ། །བསིལ་བ་ཚལ་གྱི་དུར་ཁྲོད་དུ། །ཚོགས་ཀྱི་འཁོར་ལོ་བསྐོར་དུ་འགྲོ། །ངེད་ཀྱི་ཕོ་བྲང་བརྟེན་ས་ཡང༌། །སྟེང་མདོ་ཤོད་འདི་ཡི་གཡས་ལོགས་ན། །གངས་ཟུར་གསུམ་གུང་དུ་རྩེ་མཐོ་བ། །ཅོད་པན་ཤེལ་གྱི་ཟུར་ཕུད་ལ། །འོད་གསལ་ཉི་ཟླ་ཏ་ལེར་འཆར། །མགུལ་ཆུ་བུམ་པ་མན་ཆད་ལ། །སྤྲིན་དཀར་ལྡིང་བའི་གོ་ཅོག་མཛེས། །རྐེད་པ་མན་ཆད་རྨིང་གཞི་ལ། །ན་བུན་སྐྱི་བུན་འཐིབ་པ་དེ། །གངས་མཐོན་མཐིང་རྒྱལ་མོ་ཞེས་སུ་གྲགས། །དེ་བུད་མེད་ངེད་ཀྱི་ཕོ་བྲང་ཡིན། །རྗེ་བཙུན་ཁྱེད་དང་མཇལ་བ་ཡང༌། །ན་ནིང་དབྱར་ཟླ་ར་བ་ལ། །ཐོ་མཚམས་བར་ཆད་བརྩམ་དུ་འོང༌། །ཉོན་མོངས་ཁོང་ཁྲོ་ཁྱེད་ལ་མེད། །སྤྱིར་ཡང་དཀར་པོའི་ཆོས་ཆར་ཕབ། །ཀུན་ཀྱང་འགྱོད་ཅིང་བཟོད་གསོལ་ཕུལ། །དེ་རིང་དྲུང་དུ་ལྷགས་པ་མང༌། །མི་མཆོག་སྐྱོབ་པ་ཁྱོད་ཉིད་ཀྱིས།

ཞལ་ནས་བབ་པའི་བདུད་རྩིའི་ཆར། །བཏུང་བ་འཐུང་ཞིང་སྐོམ་ལགས་པས། །དག་པ་བདུད་རྩིའི་ཆར་རྒྱུན་གྱིས། །བཏུང་བ་སྩོལ་ཞིག་སྐྱེས་བུ་མཆོག །ཅེས་པའི་དོན་དེ་རྣམས་སྙན་ངག་གླུ་རུ་བླངས་ཏེ་ལན་འདེབས་སུ་བྱུང་བ་ལ། ཡང་རྗེ་བཙུན་གྱིས་ལན་གསུངས་པ། བཞིན་བཟང་མ་རྣམས་ཁྱེད་སྔོན་ཆད་མི་བསྲུན་ཞིང་ཐོད་རྒལ་ཆེ་བས་རྣལ་འབྱོར་པ་ང་ལ་ཡང་མི་སྡུག་པའི་གཟུགས་སྣ་ཆོགས་ཀྱིས་གནོད་ཅིང་འཚེ་བ་དང༌། ཐོ་མཚམས་པ་ཡང་དང་ཡང་དུ་བྱས་ཏེ། ངས་སྣང་བ་སེམས་ཀྱི་ཆོ་འཕྲུལ་དུ་ངོ་ཤེས་ཤིང༌། སེམས་ཉིད་འོད་གསལ་སྟོང་པར་ཐག་ཆོད་པས། འཁྲུལ་སྣང་གདོན་གྱི་བར་ཆད་ལ་ཡ་ང་བ་དང༌། བག་ཚ་བ་རྡུལ་ཙམ་ཡང་མེད་དེ། དོན་འདི་ལས་རྗེས་སུ་དཔག་ནས་གང་ཟག་གཞན་སྒྲུབ་པ་ལྷུར་ལེན་པའི་སྐྱེས་བུ་དམ་པ་འགའ་ཞིག་དང་འགྲོ་བ་གཞན་ཕལ་པ་དུ་མ་ལ་གནོད་ཅིང་འཚེ་བ་བྱས་པར་ཤེས་ཏེ། སྔོན་ཆད་བྱས་པའི་ལས་ཀྱི་རྣམ་གྲངས་ལ། གནོང་ཞིང་འགྱོད་པའི་སེམས་བསྐྱེད་དེ། མཐོལ་ཞིང་བཤགས་པར་བྱ་བ་དང༌། ད་ཕྱིན་ཆད་སྲོག་གི་ཕྱིར་ཡང་འཚེ་བ་མི་བྱེད་པར་ཁས་ལེན་ཅིང་དམ་བཅའ་ན། སྐྱབས་སུ་འགྲོ་བ་དང་སེམས་བསྐྱེད་སྦྱིན་པར་རུང་གི དེ་ལྟ་མ་ཡིན་ན་ནི་ཕུང་སྣ་གྱོད་ཀྱིས་འདྲེན། མཛོ་དྲིལ་གཡང་ལ་ལྷུང་བས། །ཐེག་པ་མཆོག་གི་སེམས་བསྐྱེད་ཀྱི་སྡོམ་པ་སྦྱིན་པ་དང༌། །ཟབ་མོ་བཤད་པའི་སྣོད་དུ་མི་རུང་གིས། མི་རྒན་ང་ཡི་གླུ་འདིའི་དོན་གོ་བར་གྱིས་ལ། ཡིད་མ་ཡེངས་པར་རྣ་བ་ཅུང་ཟད་གཏོད་ལ་ཉོན་ཅིག་ཅེས་གསུངས་ལྷུག་པར་བཀྲོལ་ནས། དྲིས་ལན་གླུ་ཡི་སྙན་ངག་མགུར་དུ་བཞེངས་ཏེ་གདམས་པ་ནི། དཔལ་དོ་ནུབ་སྲོད་ཀྱི་དགོང་མོ་ལ། །ཕྱོགས་ཤར་ནས་འོད་ཅིག་མདངས་གསལ་བས། །སྨག་ཁྲི་འདུན་མཐའ་ནས་སངས་པ་དེ། །ཆུ་ཤེལ་ཟླ་བ་མ་ལགས་སམ། །ཟླ་ཟེར་མདངས་ཀྱི་རྟ་བཞོན་ནས། །ལུས་འོད་དུ་འཁྱིལ་ཞིང་འོང་བ་དེ། །ཁྱོད་འཇིག་རྟེན་མཁའ་འགྲོ་མ་ལགས་སམ། །ཆུ་བོ་ལོ་ཧནྟའི་ཀླུང་འགྲམ་དུ། །རང་བྱུང་དབེན་གནས་ཉམས་དགའ་བར། །ཆུ་བར་དཔལ་གྱི་ཕོ་བྲང་དུ། །བརྟུལ་ཞུགས་སྤྱོད་པའི་སྨྱོན་པ་ཅིག

།འབྱུང་བའི་ལུས་ལ་ཚ་གྲང་མེད། །ངོ་ཚ་མ་ཤེས་གཅེར་ཉལ་མཁན། །ཡིད་ལ་མི་བསམ་སྙིང་པོའི་དོན། །སྐད་ཅིག་མ་ཡེངས་བསྒོམ་དུ་མེད། །ནམ་མཁའི་མཚན་ཉིད་ལྟ་བུ་དེ། །མི་ལ་སྒོམ་ཆེན་མ་ལགས་སམ། །ང་སྤྱོད་པའི་རྣལ་འབྱོར་མ་ལགས་སམ། །རྫུ་འཕྲུལ་ཅན་གྱི་བུད་མེད་ལྔ། །གླུ་ཕར་ལེན་ཚུར་ལེན་བྱེད་པ་དེ། །སྔོན་ཆད་སྨོན་ལམ་བཏབ་པར་ངེས། །ཁྱེད་ད་ལྟ་ཕན་ཆད་ངོ་མ་ཤེས། །ན་ནིང་སོས་ཀྱི་དུས་ཙམ་ན། །སྲིད་པའི་བུད་མེད་དབང་མོ་ཆེ། །གཙོ་མོ་ཁྱོད་ཀྱིས་གཡོས་གཡོས་ནས། །འཇིག་རྟེན་སྲིད་པའི་ལྷ་འདྲེ་ཚོགས། །བདུད་བཞིའི་དམག་གི་རུ་དར་ཕྱར། །འཐབ་རྩོད་གཡུལ་ངོ་བྲོས་ནས་ཀྱང༌། །གདུག་རྩུབ་མཚོན་གྱི་ཆར་འབེབས་ཤིང༌། །མི་ང་ལ་བར་ཆད་ཅི་མ་བྱས། །ང་སྣང་བ་སེམས་སུ་ཐག་ཆོད་ཅིང༌། །སེམས་ཉིད་སྟོང་པར་ཤེས་པའི་ཕྱིར། །འཁྲུལ་སྣང་སེམས་ཀྱི་ཆོ་འཕྲུལ་ལ། །ཡ་ང་བག་ཚ་བྱེད་མ་མྱོང༌། །སྤྱིར་ཡང་ཁྱེད་མཐོང་ཙམ་གྱིས་ཀྱང༌། །ཁོ་བོ་ཤིན་ཏུ་མ་བཟོད་པར། །རང་དབང་མེད་པའི་སྙིང་རྗེ་སྐྱེས། །དཀར་པོའི་ཆོས་ཀྱི་འཇམ་ཆར་ཕབ། །ཁྱེད་སླར་ཡང་མོས་ཤིང་དད་པར་གྱུར། །དོ་ཅིག་དུས་ཀྱི་ད་ཙམ་ན། །མཚར་སྡུག་ལྡན་པའི་བུད་མེད་ལྔ། བསྐོར་ཞིང་བསྐོར་ཞིང་ཕྱག་འཚལ་ནས། །ཡ་མཚན་ཆེ་བའི་སྤྱན་གཟིགས་དྲངས། །རྩེ་གཅིག་གུས་པས་ཕྱག་འཚལ་ནས། །ངག་སྙན་པའི་ཚིག་གིས་ཞུ་ཕུལ་བ། བྱང་ཆུབ་སེམས་ཀྱི་སྤྲིན་ཕུང་ལས། །བདུད་རྩིའི་ཆོས་ཆར་ཕོབ་ཅིག་སྐད། །ཁྱོད་དེ་ཙམ་གུས་པའི་སེམས་ཡོད་ན། །མི་ང་ཡི་ཅོད་པན་ནོར་བུ་ལ། །རྩ་གསུམ་པདྨའི་གདན་སྟེང་དུ། །རྗེ་འགྲན་གྱི་དོ་མེད་སྐུ་དྲིན་ཅན། །སྒྲ་སྒྱུར་མར་པ་ལོ་ཙ་དེ། །དག་པ་ལོངས་སྐུའི་ཚུལ་དུ་བཞུགས། །ཁོང་ཐུགས་རྗེ་སྤྲིན་བྲལ་ཟླ་བ་ལ། །དྲི་མེད་དཀར་པོའི་འོད་འཕྲོས་པས། །གདུལ་བྱའི་སྙིང་གི་ཀུ་མུ་ད། །མཛེས་པའི་མེ་ཏོག་ཁ་ཕྱེ་ནས། །རྟོགས་པའི་ཟེའུ་འབྲུ་གཡོ་བར་བྱེད། །དེ་མཐོང་ངམ་འཇིག་མེད་མིག་བསྒྱུར་མ། །མ་མཐོང་སྒྲིབ་པ་ཆེ་བའི་ཕྱིར། །སྔོན་ཆད་འཁོར་བ་ཐོག་མེད་ཀྱི། །ཁ་ན་མ་ཐོ་ལྕི་བ་རྣམས། །མཐོལ་ཞིང་བཤགས་པ་མ་བྱས་ན། །ཟབ་མོ་བཤད་པའི་སྣོད་མི་རུང༌།

ཁྱོད་སྔོན་ཆད་མི་སྲུན་ཐོད་རྒལ་ཆེ། །ངན་སྤྱོད་གཡོ་རྒྱུ་གོམ་པའི་ཕྱིར། །ཕྱིན་ཆད་གཅིག་ལ་བབ་པ་ཡོད། །ཁས་བླངས་དམ་བཅའ་བདེན་སྤྱོད་དམ། །བསྟན་པ་གཞན་དོན་མ་ལགས་པ། །དགེ་དང་མི་དགེའི་ལས་རྣམས་ལ། རྒྱུ་འབྲས་དག་པར་མ་བསམ་ན། །ངན་སོང་སྡུག་བསྔལ་མི་བཟོད་པས། །ཕྲ་ཞིང་ཕྲ་བའི་ལས་རྣམས་ལ། །བག་ཡོད་དྲན་པས་འཛིན་ཡང་འཚལ། །འདོད་ཡོན་སྐྱོན་དུ་མ་བལྟས་ཤིང༌། །ཞེན་པ་ནང་ནས་མ་ལོ ག་ན། འཁོར་བའི་བཙོན་རར་མི་གྲོལ་བས། །ཐམས་ཅད་སྒྱུ་མར་ཤེས་པའི་བློས། །ཀུན་གཉེན་པོ་བསྟེན་ཡང་འཚལ། །འགྲོ་དྲུག་སེམས་ཅན་ཕ་མ་ལ། །བྱས་པ་དྲིན་དུ་མི་བཟོ་ན། ཐེག་པ་དམན་པ་གོལ་བའི་སྐྱོན། དེ་ཕྱིར་བརྩེ་བ་ཆེན་པོ་ཡིས། །བྱང་ཆུབ་སེམས་ལ་བསླབ་ཀྱང་འཚལ། །ལེགས་སྤྱད་དེ་ཚོ་ཉན་བཅུག་ན། །ཐེག་ཆེན་ལམ་གྱི་རྣལ་འབྱོར་པ། །འོ་སྐོལ་མིང་སྲིང་ལྟ་སྤྱོད་མཐུན། །གནས་སྐབས་བགྲོད་པ་ལམ་ཡང་གཅིག །ཡོན་ཏན་འཕྲིན་ལས་མཐར་ཕྱིན་ནས། །དག་པ་མངོན་དགའི་ཞིང་ཁམས་དེར། །ལྷན་ཅིག་སྐྱེ་བར་གདོན་མི་ཟ། །ཞེས་པའི་དོན་དེ་རྣམས་རྗེ་བཙུན་གྱིས་མགུར་དུ་བཞེངས་ཏེ་བཀའ་སྩལ་པ། བཞིན་བཟང་མ་རྣམས་དུས་སྙིགས་མའི་སེམས་ཅན་ཉོན་མོངས་པ་ཤིན་ཏུ་རགས་པ་ཡིན་པས། གཅིག་ཆར་དུ་ཡང་གཉེན་པོ་སྐྱེ་བ་དཀའ་ཡི། རང་རང་རིགས་སོ་སོའི་རྟོགས་པའི་རྒྱུད་ཚོད་དང་སྦྱོར་ལ་ཅི་རིགས་པའི་དམ་བཅའ་ཁས་ལོངས་ཤིག །ཅེས་གསུངས་པས། བཞིན་བཟང་མ་རྣམས་ཀྱིས་སླར་གསོལ་པ། རྗེ་བཙུན་ལགས། ཁྱེད་ཐུགས་བརྩེ་བ་ཆེན་པོས་མི་བཟོད་པའི་ཕྱིར། ལས་རྒྱུ་འབྲས་ཀྱི་ཆོས་ལ་ཆེད་དུ་བསྐྱར་ཞིང་ནན་ཏན་དུ་གསུངས་པ་ངོ་མཚར་ཆེ་ནའང༌། ངེད་ཅག་རྣམས་ཀྱི་སྔོན་དུར་ཁྲོད་ཆེན་པོ་ཧེ་ལ་སིདྷ་ཞེས་བྱ་བ་དེར། ཡེ་ཤེས་ཀྱི་མཁའ་འགྲོ་མ་སེང་གེའི་གདོང་པ་ཅན་དང༌། ཏ་མ་ལ་རི་ཁྲོད་མ་དང༌། གཏུམ་མོ་དང༌། སྔོ་སངས་མ་ལ་སོགས་པའི་ཞིང་སྐྱོང་གི་གྲུབ་པ་མོ་རྣམས་དང༌། རྣལ་འབྱོར་མ་བྷི་མ་བཛྲ་ལ་སོགས་གྲུབ་པ་བརྙེས་པའི་རྗེ་བཙུན་མ་འགའ་ཞིག་ལ།

བྱང་ཆུབ་སེམས་ཀྱི་ཕན་ཡོན་བརྗོད་པ་དང་ལས་རྣམ་པར་དཀར་བ་དང༌། རྣམ་པར་གནག་པའི་དོན་བཤད་པ་མང་དུ་ཐོས་སོ། །དེ་ཙམ་གསུང་མི་འཚལ་གྱིས། ད་ལྟ་ལྟས་དང་ཆོ་འཕྲུལ་གྱི་རྣམ་པ་མི་སྡུག་པའི་ཚུལ་སྟོན་པ་ལྟར་སྣང་ནའང༌། ཁྱེད་རི་ཁྲོད་འགྲིམ་པའི་བསམ་གཏན་པ་རྣམས་ལ་ཉམས་ཀྱི་གདིངས་ཅི་འདུག་ལྟ་ཞིང༌། རྟོགས་པའི་བོགས་དབྱུང་བའི་ཕྱིར་དང༌། བཀའ་ཡི་བསྟན་པ་སྤྱི་ཡི་བྱ་ར་གཏོང་བའི་སླད་དུ་བསྟན་པ་མ་ལགས་པ། ཞེ་ཐག་པ་ནས་གནོད་འགྱུར་གྱི་ལས་ཅུང་ཟད་ཀྱང་མི་བགྱིད་པར་འཚལ་བས། ཅི་ནས་བྱང་ཆུབ་མཆོག་ཏུ་སེམས་བསྐྱེད་གནང་བར་ཞུ་འཚལ། །ཞེས་ཞུ་བ་འབུལ་དུ་བྱུང་བས། རྗེ་བཙུན་གྱིས་གནང་བ་མཛད་དེ་བཀའ་སྩལ་པ། བཞིན་བཟང་མ་རྣམས་ཁྱེད་འདི་ཙམ་དུ་བསྐྱར་ཞིང་ནན་ཏན་དུ་ཞུ་བ་ལ། ཅིའི་ཕྱིར་མི་གནང་སྟེ་ད་ཅི་འབྱོར་བའི་མཆོད་པ་དང༌། མཎྜལ་ཤོམ་ལ་ཕྱག་དང་བསྐོར་བ་གྱིས་ཤིག །ཁོ་བོ་ལ་ཡང་སེམས་བསྐྱེད་པའི་ཡན་དུ་ཟང་ཟིང་གི་དངོས་པོ་གཞན་མི་འདོད་པས་འཇིག་རྟེན་པའི་དངོས་གྲུབ་རེ་རེ་ཕུལ་ལ་སོ་སོ་རང་རང་གི་མིང་ནས་བརྗོད་ཅིག །ཅེས་གསུངས་པས། ཁོང་རྣམས་ཤིན་ཏུ་སྤྲོ་བཞིན་དུ་བཀའ་བསྒོ་བ་ལྟར་བསྒྲུབས་ཏེ་གྲལ་དུ་འཁོད་ནས། རབ་ཏུ་གུས་པ་དང་བཅས་པས་ཐལ་མོ་སྤྱི་གཙུག་ཏུ་སྦྱར་ནས། མདོངས་གསོལ་པ། ལྔ་ཚིག་གི་དབུས་མ་གཙོ་མོར་མངའ་གསོལ་བ་ཅིག་ན་རེ། བདག་འདི་རྣམས་ཀྱི་གཙོ་མོ་ལགས་ཏེ། བདག་གི་མིང་ནི་བཀྲ་ཤིས་ཚེ་རིང་མ་ཞེས་བགྱི། སྲིད་སྲུང་རིགས་རྒྱུད་འཕེལ་བའི་དངོས་གྲུབ་འབུལ་བ་ལགས་སོ་ཟེར་སྐད། གཙོ་མོའི་གཡས་ངོས་ཀྱི་བུད་མེད་གཅིག་ན་རེ། བདག་གི་མིང་ནི་མཐིང་གི་ཞལ་བཟང་མ་ཞེས་བགྱི། སྣང་གསལ་པྲ་ཡི་དངོས་གྲུབ་འབུལ་བ་ལགས་སོ་ཟེར་སྐད། དེའི་ཡང་གཡོན་ལོགས་ན་འཁོད་པའི་བུ་མེད་གཅིག་ན་རེ། བདག་གི་མིང་ནི་ཅོད་པན་མགྲིན་བཟང་མ་ཞེས་བགྱི། བང་མཛོད་འབྲུ་ནོར་གྱི་དངོས་གྲུབ་འབུལ་བ་ལགས་སོ་ཟེར་སྐད། གཙོ་མོའི་གཡོན་ངོས་ཀྱི་བུད་མེད་གཅིག་ན་རེ།

བདག་གི་མིང་ནི་མི་གཡོ་བློ་བཟང་མ་ཞེས་བགྱི། རྨ་གཡང་ཟས་ཀྱི་དངོས་གྲུབ་འབུལ་བ་ལགས་སོ་ཟེར་སྐད། དེའི་ཡང་གཡོན་ན་འཁོད་པའི་བུད་མེད་གཅིག་ན་རེ། བདག་གི་མིང་ནི་གཏད་དཀར་འགྲོ་བཟང་མ་ཞེས་བགྱི། རྐང་བཞི་དུད་འགྲོ་འཕེལ་བའི་དངོས་གྲུབ་འབུལ་བ་ལགས་སོ་ཟེར་སྐད། དེར་རྗེ་བཙུན་གྱིས་ཁོང་ཅག་རྣམས་ལ་གོ་རིམ་བཞིན་སྐྱབས་འགྲོ་སྡོམ་པ་དང་སོ་སོར་ཐར་པའི་བསྙེན་གནས། ཐེག་པ་ཆེན་པོའི་སྨོན་ལམ། འཇུག་གི་སེམས་བསྐྱེད་ཚུལ་བཞིན་དུ་ཕོག་ནས་སྡོམ་པ་སྤྱི་ཡི་ཆོ་ག་དང༌། བསླབ་བྱ་རྣམས་ལེགས་པར་བཤད་པས། འཇིག་རྟེན་མི་བསྒྱུར་གྱི་མཁའ་འགྲོ་མ་དེ་རྣམས་རབ་ཏུ་དགའ་ཞིང་ངོ་མཚར་བ་ལ། ཁོང་ཅག་རྣམས་ན་རེ། རྗེ་བཙུན་ཆེན་པོའི་ཞལ་ནས་གསུངས་པ་ལྟ་རྔོ་མ་ཐོགས་ཀྱང་རྗེས་སུ་མཐུན་པར་སློབ་ཅིང་བཀའ་ལས་མི་འདའ་བར་བགྱིད་པ་དང༌། སྐུ་དྲིན་ནམ་ཡང་མི་བརྗེད་པར་འཚལ་ལོ། །ཞེས་དྲིན་དུ་བཟོ་བའི་ཚིག་གི་གཏང་རག་བཏང་ནས་རྗེ་བཙུན་གྱི་ཞབས་སྤྱི་བོར་བླངས་ནས་ཕྱག་དང་སྐོར་བ་ལན་གྲངས་མང་དུ་བྱས་ནས་ཅུང་ཞིག་མ་མཐོང་གི་བར་དུ་རྫུ་འཕྲུལ་གྱི་ནམ་མཁའ་ལ་འཕུར་ཏེ་དེ་ནས་རྒྱང་རིང་དུ་སོང་བ་དང༌། འོད་དུ་ཡལ་ནས་སོང་སྐད་དོ། །དེ་ནས་ཡང་ཟླ་བ་དེའི་ཕྱི་མར་སོང་བའི་ཚེས་བཅུ་གཅིག་གི་ནུབ་མོ་སྔོན་ཆད་ཐོ་མཚམས་པ་ལ་དགོངས་བའི་ལྷ་མ་སྲིན་སྡེ་བརྒྱད་དྲེགས་པ་ཅན་གྱི་སྡེ་དཔོན་དུ་གྱུར་པ་དེ་རྣམས་སོ་སོ་རང་རང་གི་རིགས་དང་མཐུན་པའི་འཁོར་དང་དཔུང་གི་ཚོགས་དང་བཅས་པ་དང་སྨེ་ཤ་ཅན་འཇིག་རྟེན་མིག་བསྒྱུར་གྱི་མཁའ་འགྲོ་མ་དེ་རྣམས་སྒེག་ཅིང་མཛེས་པ་དང༌། མི་མོ་གཞོན་ནུའི་ཆ་བྱད་དུ་བསྒྱུར་ནས་ལྷབ་ལྷུབ་དར་གྱི་ཅོད་པན་གོས་དང་རིན་པོ་ཆེ་སྣ་ཚོགས་ཀྱི་རྒྱན་དང༌། ཨུཏྤ་ལ་ཡི་དོ་ཤལ་དང༌། འཕྲེང་བ་སིལ་སིལ་དང༌། སེ་མོ་དོ་ལ་སོགས་པའི་ཆས་ཀྱིས་རབ་ཏུ་བརྒྱན་ཏེ། བྲན་དང་གཡོག་འཁོར་དུ་མའི་ཚོགས་དང་བཅས་པ་མདུན་གྱི་ནམ་མཁའ་ལ་ལྷག་ནས་ལྷ་མ་སྲིན་དེ་རྣམས་ཀྱིས་རྗེ་བཙུན་ལ་མེ་ཏོག་སྣ་ཚོགས་ཀྱི་ཆར་ཕབ།

སྤོས་དང་རོལ་མོ་སྣ་ཚོགས་ཀྱི་མཆོད་པ་འབུལ་བཟའ་བ་གྱ་ནོམ་པ་སྣ་ཚོགས་ཀྱིས་སྤྱན་གཟིགས་དྲངས་ནས། རྗེ་བཙུན་ཁྱེད་རང་གི་ཐུགས་ཉམས་སུ་མྱོང་བའི་རྟོགས་ཚད་དུས་གསུམ་གྱི་སངས་རྒྱས་ཀྱི་དགོངས་པ་མཐར་ཐུག་པ་ལམ་གྱིས་སྐྱེལ་ས་འདི་ལས་མེད་ཅེས་པ་ངེས་དོན་གྱི་ཆོས་ཤིག་ངེད་འདིར་ཚོགས་པའི་ལྷ་སྲིན་རྣམས་ལ་གསུང་འཚལ་ཞུས་པས་དེའི་དུས་སུ་རྗེ་བཙུན་གྱིས་རྟོགས་ཚད་ལྟ་བའི་མགུར་གནས་ལུགས་ངེས་དོན་འབའ་ཞིག་འདི་གསུངས་སོ། །ཡང་བལ་བོད་གཉིས་ཀྱི་སོ་མཚམས་ན། །ཡུལ་ཡ་མཚན་ཅན་གྱི་དིང་མ་བྲིན། །ཟོང་འདོད་དགུ་འབྱུང་བའི་ཚོང་འདུས་ན། །ལྷ་སྨན་བཙུན་མོ་དཔལ་མགོ་མ། །དཔའ་བརྗིད་གངས་ཀྱི་རྒྱལ་མོ་ལ། །ཚེ་གཡུ་དྲུང་བརྟན་པའི་ཟུར་ཕུད་ཅན། །དེ་མཚན་སྙན་བཀྲ་ཤིས་ཚེ་རིང་མ། །རི་ན་བུན་འཐིབས་པའི་གཡོན་ཟུར་ན། །འབྲོག་རྨ་གཡང་གངས་ཀྱི་བསྐོར་བ་དེ། །སྨན་ལུང་ཆུ་བར་མ་ལགས་སམ། །གནས་དེ་ནས་ཙམ་ཅིག་ཉམས་ལེན་པ། །ང་མི་ལ་རྣ་ལ་འབྱོར་མ་ལགས་སམ། །མི་ལ་སྔོན་ཆད་ཐོ་འཚམས་པ། ཅོ་འདྲི་བཞད་གད་བྱེད་པ་དེ། །ཁྱེད་བས་འཇིག་རྟེན་ལྷ་མ་སྲིན། །ཤིན་ཏུ་སྒེག་ཅིང་མི་སྲུན་པ། །རྣལ་འབྱོར་ཡོངས་ཀྱི་དྲོད་ཉུལ་བ། །དེ་རིང་འདིར་ཚོགས་མ་ལགས་སམ། །དེ་བར་དགུན་ཟླ་སྔ་མ་ལ། །ཡིད་འཕྲོག་བུ་མོ་མཛེས་མ་ལྔ། །བྱང་ཆུབ་མཆོག་ཏུ་སེམས་བསྐྱེད་དེ། །ཅི་འདོད་དངོས་གྲུབ་ཁས་བླངས་ནས། །མི་སྣང་མཁའ་ལ་འཕུར་ནས་ཐལ། །དེ་ཡང་ངོ་མཚར་ཁྱེད་ཅག་ལྔ། །དགུང་དོ་ནུབ་དཀར་གསལ་ཟླ་དངས་ལ། །སྤྲུལ་པའི་བུ་མེད་བཞིན་བཟང་མ། །གར་བསྒྱུར་སྒེགས་པའི་ཆ་བྱད་ཅན། །ལྷབ་ལྷུབ་དར་གྱིས་ནམ་བཟའ་ཅན། །དོ་ཤལ་རྒྱན་གྱིས་མཛེས་པ་ཡི། །གཙོ་མོ་ཁྱོད་ཀྱིས་མདངས་གསོལ་ནས། སྡེ་བརྒྱད་དྲེགས་པའི་ལྷ་མ་སྲིན། །སྡེ་དང་དཔུང་དང་དམག་མི་དང༌། །རིགས་མཐུན་འཁོར་པ་རྣམས། །ནམ་མཁའ་ཁེངས་པའི་མཆོད་སྤྲིན་དང༌། །རོ་བརྒྱ་ལྡན་པའི་ཁ་ཟས་དང༌། །སྣ་ཚོགས་རོལ་མོ་འཕུལ་ནས་ཀྱང༌།

ངེས་དོན་དགོངས་པ་ཞུ་བ་དེ། །ཁྱེད་སྣང་སྲིད་ལྷ་འདྲེ་མ་ལགས་སམ། ཚིག་དེ་སྐད་ཟློ་བ་རྣ་བ་སྙན། །ངག་བདེན་པར་བཀྲོལ་ན་ཀུན་ཀྱང་ཉན། །ད་ཅ་ཅོ་མ་ཟེར་གླུ་འདི་ཉོན། །སྤྱིར་ཁམས་གསུམ་འཁོར་བའི་སེམས་ཅན་རྣམས། །འདོད་པའི་བྱང་ཆུབ་སྣ་ཚོགས་ཡོད། །ངར་འཛིན་ལྟ་བ་ཐ་དད་ཡོད། །རེ་དོགས་སྤྱོད་པ་སྣ་ཚོགས་ཡོད། །གཞི་བདག་ཏུ་ལྟ་བ་ཤིན་ཏུ་མང༌། །ཁྱེད་བློ་དམན་རྣམས་ཀྱིས་བསམ་ངོ་དང༌། །བསྟུན་ནས་སངས་རྒྱས་ཀུན་མཁྱེན་གྱིས། །ཐམས་ཅད་ཡོད་པར་གསུངས་པ་ཡིན། །དོན་དམ་བདེན་པའི་དབང་གིས་ནི། བགེགས་ལས་སངས་རྒྱས་ཉིད་ཀྱང་མེད། །སྒོམ་པ་པོ་མེད་བསྒོམ་བྱ་མེད། །བགྲོད་བྱ་ས་དང་ལམ་རྟགས་མེད། །འབྲས་བུ་སྐུ་དང་ཡེ་ཤེས་མེད། །དེ་ཕྱིར་མྱ་ངན་འདས་པ་མེད། །མིང་དང་ཚིག་གི་གྲགས་པ་ཙམ། །ཁམས་གསུམ་བརྟན་དང་གཡོ་བར་བཅས། །གདོད་ནས་མ་གྲུབ་སྐྱེ་བ་མེད། །གཞི་མེད་ལྷན་ཅིག་སྐྱེས་པ་མེད། །ལས་དང་ལས་ཀྱི་རྣམ་སྨིན་མེད། །དེ་ཕྱིར་འཁོར་བའི་མིང་ཡང་མེད། །མཐར་ཐུག་དོན་ལ་དེ་ལྟར་གདའ། །ཨེ་མ་སེམས་ཅན་མེད་གྱུར་ན། །དུས་གསུམ་སངས་རྒྱས་ཅི་ལས་འབྱུང༌། །རྒྱུ་མེད་འབྲས་བུ་མི་སྲིད་པས། ཀུན་རྫོབ་བདེན་པའི་དབང་དུ་ན། །འཁོར་བ་དང་ནི་མྱ་ངན་འདས། །ཐམས་ཅད་ཡོད་ཅེས་ཐུབ་པས་གསུངས། །ཡོད་པ་དངོས་པོར་སྣང་བ་དང༌། །མེད་པ་སྟོང་པའི་ཆོས་ཉིད་གཉིས། །ངོ་བོར་དབྱེར་མེད་རོ་གཅིག་པས། །རང་རིག་གཞན་རིག་ཡོད་མིན་ཏེ། །ཐམས་ཅད་ཟུང་འཇུག་ཡངས་པ་ཡིན། །དེ་ལྟར་རྟོགས་པའི་མཁས་པ་ཡིས། །རྣམ་ཤེས་མ་མཐོང་ཡེ་ཤེས་མཐོང༌། །སེམས་ཅན་མ་མཐོང་སངས་རྒྱས་མཐོང༌། །ཆོས་ཅན་མ་མཐོང་ཆོས་ཉིད་མཐོང༌། དེ་ལས་སྙིང་རྗེ་ཤུགས་འབྱུང་སྟེ། །སྟོབས་དང་མི་འཇིགས་གཟུངས་ལ་སོགས། །སངས་རྒྱས་ཡོན་ཏན་གང་ཡིན་པས། །ནོར་བུ་རིན་ཆེན་ཚུལ་དུ་འབྱུང༌། །དེ་རྣལ་འབྱོར་ང་ཡི་རྟོགས་ཚུལ་ཡིན། །ཁྱེད་འདིར་འཚོགས་ལྷ་འདྲེའི་རྣ་ལམ་དུ། །ཆོས་བདེན་པ་བས་ཀྱང་བོན་སྒྲ་ཉན། །ཨ་བི་ར་ཡི་རྒྱལ་ཁམས་སུ། །མཁས་པ་བས་ཀྱང་སྨྱོ་བ་འབྲིམ། །དུར་ཁྲོད་ཉུལ་བའི་ཝ་སྤྱང་རྣམས། །སེང་གེའི་ང་རོའི་འཇིགས་ཤིང་སྐྲག

།འགའ་ཞིག་སྐལ་ལྡན་ཡོད་སྲིད་ན། །འདི་ཐོས་པས་ནི་གྲོལ་འགྱུར་ཤོག །ལར་མི་ང་ལ་དགའ་བའི་ཉམས་ཤིག་ཤར། །བསོ་རེ་དགའ་རེ་སྐྱིད་ཐོལ་ལེ་རྒྱལ། །ཞེས་པའི་མགུར་བཞེངས་ཏེ་དེ་རྣམས་ཀྱང་དོན་བཤད་པ་ལ། སྤྱིར་སྟོན་པ་སངས་རྒྱས་བཅོམ་ལྡན་འདས་ཀྱི་ཞལ་ནས་ཆོས་ཀྱི་སྒོ་མོ་བརྒྱད་ཁྲི་བཞི་སྟོང་ཇི་སྙེད་ཅིག་གསུངས་པ་དེ་རྣམས་ཐམས་ཅད་གདུལ་བྱ་གང་ཟག་གི་བསམ་ངོ་དང་བསྟུན་ནས་གསུངས་པ་ཡིན། ཐེག་པ་སྣ་ཚོགས་སུ་བསྟན་པ་ཡིན་གྱི། མཐར་ཐུག་གི་སྐྱེལ་ས་གཅིག་ལས་མེད། གཅིག་པོ་དེ་གཞི་ཆོས་ཉིད་མ་བཅོས་པ་ཡིན། དེ་ཡིན་ལུགས་ཤེས་པ་ཙམ་གྱིས་མི་གྲོལ་ཏེ། ལམ་སྦྱངས་པ་མངོན་དུ་གྱུར་དགོས་ལ། དེ་ལ་ལམ་གྱི་ངོ་བོར་སྟོང་པ་དང་ཉིང་རྗེ་ཟུང་འཇུག་ཡིན། ལམ་གྱི་བགྲོད་ལུགས་བསམ་གྱིས་མི་ཁྱབ་པ་ཇི་སྙེད་ཅིག་ཡོད་ཀྱང་མདོ་ཧྲིལ་གྱིས་དྲིལ་བ་ལ། ཐབས་ཤེས་ཟུང་འཇུག་གམ་བདེན་གཉིས་དབྱེར་མེད་དུ་འཁྱེར་འཚལ། །ཞེས་གསུངས་པས། ལྷ་མ་སྲིན་དེ་རྣམས་ཀྱི་ནང་ནས། སྔར་སེམས་བསྐྱེད་བྱས་པའི་མཁའ་འགྲོ་མ་ལྔ་པོ་དེ་རྣམས་སྟན་ལས་ལངས་ནས་གཡོན་ཕྱོགས་སུ་འཁོད་དེ། མགྲིན་གཅིག་བསྡེབས་ནས་ཡོན་ཏན་མཐོང་ཚུལ་གྱི་བསྟོད་པ་བརྗོད་པ། །དགུང་མཁའ་ལ་འོད་གསལ་ཤར་གྱི་ངོགས། །རི་བྱང་ཕྱོགས་ཤ་བ་ཅན་གྱི་རྒྱུད། །དོགས་ས་རིན་ཆེན་གསེར་གྱི་གདན། །འབྲོག་རྨ་གཡང་འབབ་པའི་སྨན་ལུང་ན། །ས་བྱིན་གྱིས་བརླབས་པའི་ཆུ་བར་ན། །ད་དུས་བསྟན་པའི་སྙིགས་མ་ལ། །དཀའ་བ་སྤྱད་པའི་ངོ་མཚར་ཅན། །རྟོག་མེད་བདུད་རྩིའི་ཟས་ཟ་ཞིང༌། །རང་བྱུང་དྲི་ཆུ་སྐོམ་དུ་འཐུང༌། །རྨེ་གཙང་ངོ་ཚ་མེད་པ་ཅིག །སྨྱོན་པ་ལྟ་བུའི་སྤྱོད་པ་བྱེད། །མི་ཁྱོད་ལ་ཉམས་ཚད་བྱེད་པའི་ཕྱིར། །ལོ་གཞི་ནིང་དབྱར་གྱི་ཟླ་བ་ལ། །ལ་ཕྱི་སྣ་ཡོན་ཆུ་མདོར་ཕྱིན། །ཁྱོད་སེང་ལྡེང་ཚེར་མའི་ནགས་འདབ་ན། །བག་མེད་གཅེར་བུའི་ཆ་བྱད་ཀྱིས། །རིགས་ངན་བུ་མོ་ལོངས་སྤྱོད་ཅིང༌། །དངུལ་དཀར་མེ་ལོང་ལྟ་བ་མཐོང༌། །བཀོད་པ་ལུས་ཀྱི་རྫུ་འཕྲུལ་གྱིས། །ཟད་པར་སྐྱེ་མཆེད་བསྟན་ནས་ཀྱང༌། །ལུས་མེད་ནམ་མཁར་ཐིམ་པ་མཐོང༌། །དེ་ལ་ངོ་མཚར་ལོག་ནས་ཕྱིན། །དེ་རྗེས་སྟོན་ཟླ་འབྲིང་པོ་ལ། །ཁྱོད་མཆོང་ལུང་བྲག་ལ་བསྒོམ་པའི་ཆེ། །མཉམ་བཞག་བསམ་གཏན་ཉུལ་དུ་ཕྱིན། །ཁྱེད་ཉི་མ་ཟླ་བའི་གོས་གྱོན་ཅིང༌། །མགོ་ལ་མེ་ཏོག་ཕྲེང་བས་བརྒྱན། །ལུས་ལ་ཐལ་ཆེན་རཀྟས་བྱུག

།ལག་ན་གདུགས་དང་རྒྱལ་མཚན་ཐོགས། གཅན་གཟན་རྒྱལ་པོ་ཞོན་ནས་ཀྱང༌། །ནམ་མཁའི་དབྱིངས་སུ་འགྲོ་བ་མཐོང༌། །དེ་ནས་མི་སྣང་ཡལ་བ་མཐོང༌། །དེ་ལ་བར་ཆད་སྐབས་མ་རྙེད། །དུས་ན་ནིང་དབྱར་ཟླ་བྲིང་པོ་ལ། །ཁྱོད་རྣལ་འབྱོར་སེམས་ཀྱི་དཔའ་བཀོང་ཞིང༌། །ཏིང་འཛིན་བར་ཆད་བྱ་སྙམ་པས། །ཁྱོད་རྒྱ་མཚོ་ཆེན་པོའི་ཀློང་དཀྱིལ་ན། །མེ་དཔུང་འབར་བའི་གོས་གྱོན་ཅིང༌། །མགོ་ལ་དུག་སྦྲུལ་ཐོད་དུ་བཅིངས། །རལ་གྲིའི་སོ་ལ་རྒྱབ་གཏད་དེ། །མདུང་རྩེའི་ཁ་ལ་སྐྱིལ་ཀྲུང་བཅས། །ཡིད་བཞིན་ནོར་བུ་སྒང་དུ་རྩེགས། །རི་བོ་གྱུར་མིད་ཟ་བ་མཐོང༌། །འདི་ལ་ཡ་མཚན་ཐེ་ཚོམ་སྐྱེས། ཁྱེད་རིག་པ་སེམས་ལ་དབང་བསྒྱུར་བས། །སྣང་ཞིང་མི་སྣང་སྤྲུལ་པའི་གཟུགས། །སྣ་ཚོགས་རྫུ་འཕྲུལ་བསྟན་པའི་ཕྱིར། །བརྒྱ་བྱིན་ལྟ་བུའི་རྣལ་འབྱོར་པ། །བློ་ཡ་ང་མེད་ཅིང་སྙེམས་དང་བྲལ། །སེམས་ཉིད་རེ་དོགས་བྲལ་བའི་ཕྱིར། །སེང་གེ་ལྟ་བུའི་རྣལ་འབྱོར་པ། མི་སྐྲག་མི་དངངས་ཞུམ་པ་མེད། །བར་ཆད་རྒོལ་བས་མི་འཇིགས་པ། །ཞལ་མཐོང་ནས་དགའ་ཞིང་བ་སྤུ་གཡོ། །བལྟས་ཤིང་རིག་པ་ཙམ་གྱིས་ཀྱང༌། །གཞན་དོན་བར་ཆད་སེལ་བའི་ཕྱིར། །ཡིད་བཞིན་ནོར་བུ་རིན་པོ་ཆེ། །རྗེ་ནམ་མཁའི་མཚོན་པའི་རྣལ་འབྱོར་པ། མཚན་མའི་གཡེང་བས་མི་བསྐྱོད་ཅིང༌། །ཡི་གེ་མེད་པའི་དོན་རྟོགས་ཤིང༌། །བར་ཆད་བདུད་ཀྱི་སྐབས་མ་རྙེད། །ངེད་སྔོན་ཆད་མ་ཤེས་ཐོ་འཚམས་པས། །གནོད་སེམས་བར་ཆོད་བཟློག་པའི་ཕྱིར། །རྟགས་དང་ཆོ་འཕྲུལ་སྣ་ཚོགས་པ། །ངོ་མཚར་སྣ་ཚོགས་བསྟན་ནས་ཀྱང༌། །གསུང་ངག་བདེན་པའི་ཆོས་བཤད་དེ། །ཐམས་ཅད་ཞི་བའི་ལམ་ལ་བཀོད། །བཀྲ་ཤིས་དགུན་ཟླ་སྔ་མ་ལ། །ཐམས་ཅད་མཁྱེན་པའི་རྒྱུ་ཡི་གཞི། །རིན་ཆེན་མྱུ་གུ་བསྐྱེད་པ་གནང༌། །མ་ནོར་ལམ་སྟོན་དགེ་བའི་བཤེས། །འགྲོ་བའི་དཔལ་མགོན་རྗེ་བཙུན་ཁྱེད། །ཕྱི་མའི་དུས་ན་ཤར་ཕྱོགས་ཀྱི། །མངོན་དགའ་ཞེས་བྱའི་ཞིང་ཁམས་དེར། །ཕོ་བྲང་གཙོ་བོ་མི་བསྐྱོད་པའི། །ཐུགས་ཀྱི་སྲས་སུ་སྤྱན་འདྲེན་ཚེ། །ས་བླ་ས་སྤྱོད་ས་འོག་གི

།དཔའ་བོ་མཁའ་འགྲོ་མ་རྣམས་དང༌། །གཙང་མ་རིས་ཀྱི་ལྷ་རྣམས་ཀྱིས། །གདུགས་དང་རྒྱལ་མཚན་རོལ་མོའི་སྒྲ། །མཆོད་སྤྲིན་མཛེས་པའི་ཚོགས་རྣམས་ཀྱིས། །སྔུན་ནས་བསུ་ཞིང་ཤུལ་མཚོན་ཏེ། །མཁའ་སྤྱོད་གནས་སུ་གཤེགས་པའི་ཚེ། །ཁྱེད་ཀྱི་ཞལ་མཐོང་གསུང་ཐོས་པའི། །སྣང་བ་མི་དང་མི་མ་ཡིན། །ཁྱེད་ཅག་འཁོར་དུ་གཏོགས་པ་རྣམས། །ཕྱི་བཞིན་ཞབས་འབྲིང་བྱེད་པར་ཤོག །ཅེས་ཁྱད་པར་གྱི་ཡོན་ཏན་མཐོང་ཚུལ་རྣམས་དང༌། དག་པ་སྨོན་ལམ་གྱི་མཇུག་སྡུད་པའི་གླུ་དེ་རྣམས་བསྩལ་བས། རྗེ་བཙུན་གྱི་དགོངས་པ་ལ། འཇིག་རྟེན་གྱི་མཁའ་འགྲོ་མ་འདི་རྣམས་ཤིན་ཏུ་མི་སྲུན་ཅིང་གདུལ་དཀའ་བས། ད་རུང་དམ་ལ་བཏགས་ཤིང་གཙེག་ལ་དབབ་དགོས་དགོངས་པས་བཀའ་སྩལ་པ། བཞིན་བཟང་མ་ཁྱེད་རྣམས་ལ་འདི་ཙམ་དད་ཅིང་གུས་པ་དང༌། དུས་ཕྱི་མ་ལ་སྨོན་ལམ་འདེབས་པ་ཚུན་ཆོད་ཀྱི་གདུང་སེམས་ཡོད་པ་ངོ་མཚར་ཆེ་བས། ད་ཅི་གོང་དུ་བསྟན་པ་ཡན་ཆོད་རིག་པ་མཆོག་ཏུ་གྱུར་པ་བྱང་ཆུབ་སེམས་ཀྱི་སྡོམ་པས་ཐམས་ཅད་མཁྱེན་པའི་ལམ་བགྲོད་པར་བསྟན་པ་ཡིན་ལ། ད་ཁྱད་པར་དུ་ལམ་སླ་ཞིང་ཐབས་མང་དཀའ་བ་མེད་པར་སྟོན་པ། རིག་པ་འཛིན་པ་སྔགས་ཀྱི་དམ་ཚིག་དང་ལུང་སྦྱིན་པར་བྱ་ཡི། ཁྱེད་རང་རྣམས་ཀྱི་སྲོག་གི་སྙིང་པོ་ང་ལ་ཕུལ་ལ་རྣལ་འབྱོར་པའི་མཆོད་པ་དང་གཏོར་མ་ཤོམས་ཤིག་གསུངས་པས། ཁོང་རྣམས་དགའ་ཞིང་སྤྲོ་བར་གྱུར་ཏེ་མཆོད་པ་དང་གཏོར་མ་རྒྱ་ཆེན་པོ་བཤམས། ཕྱག་དང་བསྐོར་བ་ལན་མང་དུ་བྱས་ནས་རང་རང་གི་སྲོག་གི་སྙིང་པོ་རེ་རེ་མདོངས་གསོལ་དུ་ཕུལ་ནས། རྗེ་བཙུན་གྱི་སྤྱན་ལམ་དུ་རིམ་པར་འཁོད་པ་ལ། རྗེ་བཙུན་གྱིས་ཁོང་ཅག་རྣམས་ལ་ཇོ་མོ་སྒྲོལ་མའི་རིག་པ་གཏད་པའི་ཆོ་ག་མཛད། ལྷ་མོ་ཀུ་རུ་ཀུལླེ་མ་ཡི་དམ་དུ་ཕོག །སྙིང་པོ་ཟླ་བའི་ལུང་རྗེས་སུ་གནང་ནས། ཡང་ནན་ཏན་དུ་གདམས་ཏེ་བཀའ་སྩལ་པ། བཞིན་བཟང་མ་རྣམས་ད་ཕྱིན་ཆད་འོ་སྐོལ་འདིར་འཚོགས་པ་རྣམས་དམ་ཚིག་གཅིག་གིས་བསྡུས་པའི་སློབ་འབངས་ཡིན་པས།

སྤྱོད་ལམ་རྣམ་བཞི་བྱ་བ་ཅི་དང་ཅི་བྱེད་ཀྱང༌། དུས་རྟག་ཏུ་བླ་མ་སྤྱི་བོར་བསྒོམ། ལེགས་ཉེས་ཅི་བྱུང་ཡང་སྐྱབས་དཀོན་མཆོག་གསུམ་མ་གཏོགས་པའི་ཇོ་བོ་གཞན་ནས་མ་ཚོལ་ཅིག །ཕྱི་སྣོད་རང་བཞིན་གྱི་གྲུབ་པའི་གཞལ་ཡས་ཁང༌། ནང་བཅུད་སེམས་ཅན་ཡི་དམ་གྱི་ལྷ་ཡིན་པས། འགྲོ་བ་གང་དང་གང་མཐོང་ཡང་མོས་ཤིང་འདུན་པར་བྱེད་དགོས་ཀྱི། གནོད་ཅིང་འཚེ་བ་དང་གཤེ་ཞིང་སྨད་པ་སྐད་ཅིག་ཀྱང་མི་རུང་བས། དུས་རྣམ་པ་ཐམས་ཅད་དུ་ལྷ་ཡི་ང་རྒྱལ་དང་མ་བྲལ་བར་གྱིས་ཤིག །གསུངས་པས་མིག་བསྒྱུར་མ་རྣམས་ཀྱི་སླར་ཡང་གསོལ་པ། རྗེ་བཙུན་ལགས། རིག་པ་འཛིན་པ་སྔགས་ཀྱི་དུས་མྱུར་དུ་ལམ་བགྲོད་པར་སླ་ཞིང༌། ཐབས་མང་དཀའ་བ་མེད་པར་འགྲུབ་པ་དང༌། ཁྱད་པར་གྱི་དམ་ཚིག་གནང་བ་སྐུ་དྲིན་ཤིན་ཏུ་ཆེ་བ་ལགས། ངེད་ཅག་མ་དག་པའི་འགྲོ་རྒྱུད་འཁོར་བ་ཐོག་མ་མེད་པ་ནས་བག་ཆགས་གོམས་པའི་རྒྱུན་འཐུག་པ་དང༌། ཁྱད་པར་དུ་ཡང་བུད་མེད་སྐྱེ་བ་དམན་ཞིང་བློ་གྲོས་ཞན་པས་རྗེ་བཙུན་གྱིས་གསུངས་པའི་དོན་དེ་ལྟར་ཅུང་ཟད་རྒྱུད་ལ་མི་སྐྱེ་ཡང༌། བག་ཆགས་ཀྱིས་གཞོལ་ཞིང་བསླབ་པར་བགྱིའོ། །གཞན་འགྲོ་དྲུག་སེམས་ཅན་དུ་གྱུར་པ་ལ། ཡི་དམ་ལྷར་ལྟ་བ་མ་བྱུང་ཡང༌། གནོད་ཅིང་འཚེ་བ་ལས་ཟློག་པ་དང༌། ཡུལ་ཉེ་བར་གྱུར་པ་རྣམས་ལ་ནི། ཕན་པ་དང་བདེ་བའི་དངོས་པོ་ཅི་རིགས་པའི་སྒོ་ནས་སྡོང་གྲོགས་བགྱིད་ཅིང༌། ཁྱད་པར་དུ་ཡང་རྗེ་བཙུན་གྱི་བཀའ་འཁོར་རིགས་རྒྱུད་དུ་གཏོགས་པ་ཐམས་ཅད་ལ་སྲུང་ཞིང་བསྐྱབ་པ་དང༌། ཡོངས་སུ་སྦ་བར་བགྱིད་དེ། སྒྲུབ་པའི་མཐུན་རྐྱེན་ཅི་དང་ཅི་དགོས་པ་ཐམས་ཅད་ཁོ་མོ་ཅག་འབངས་རྣམས་ཀྱིས་བསྒྲུབ་པར་བགྱིའོ། །ཞེས་ཁས་བླངས་ནས་ཞབས་ལ་ཕྱག་འཚལ། བསྐོར་བ་ལན་མང་དུ་བྱས་ནས་བར་སྣང་དུ་ཡང་འཕུར་ནས་སོང་སྐད་དོ། །རས་པ་ཆེན་པོ་མཚན་བརྗོད་པར་དཀའ་བ་དཔལ་བཞད་པ་རྡོ་རྗེ་དང༌། ཇོ་མོ་བཀྲ་ཤིས་ཚེ་རིང་མས་དབུ་མཛད་པའི་འཇིག་རྟེན་མིག་བསྒྱུར་གྱི་མཁའ་འགྲོ་མ་ལྔ་ཡིས།

ཐེག་པ་མཆོག་ཏུ་སེམས་བསྐྱེད་པའི་དྲིས་ལན་མགུར་དུ་བཞེངས་པའོ། །ཚོང་འདུས་དིང་མ་བྲིན་གྱི་གཡོན་ཟུར། །བཀྲ་ཤིས་དཔལ་གྱི་ཐང་རི་རྩེ་ན། སྐལ་ལྡན་སྦྱངས་པ་ཅན་གྱི་དཔལ་ཞི་བ་འོད་ཀྱི་སྲིང་མོ་བཀྲ་ཤིས་ཚེ་རིང་མ་ཉིད་ལ་དངོས་སུ་ཉམས་བསྡུར་ཞིང་དྲི་རྨེད་ཡང་དང་ཡང་དུ་བྱས་པ་ལ། ཕྱིས་རྗེ་བཙུན་ཆེན་པོ་ཉིད་ཀྱི་ཞལ་སྔར་ལན་གསུམ་བཏུགས་ནས། དགྱེས་བཞིན་དུ་གནང་བ་ལ་གཏོགས་པ་རང་འགའ་མ་ཡིན་པའི་གསུང་དོན་རྣམས་དབེན་གནས་ཉམས་དགའ་འོམ་ཆུང་དཔལ་གྱི་ནགས་འདབ་ཏུ་ངན་རྫོང་སྟོན་པ་བོ་དྷི་རཱ་ཛ་དང༌། རྣལ་འབྱོར་པ་ཞི་བ་འོད་གཉིས་ཀྱིས་བཀའ་བགྲོས་པ་མཛད་ནས། གསུང་སྒྲོས་ལ་ལྷག་ཆད་དང་ཕྲི་བསྣན་མེད་པར་ནན་ཏན་དུ་བྱས་ཏེ། ངག་བརྗོད་པའི་ཚིག་གི་ཕྲེང་བ་བསྡེབས་ལེགས་ཡི་གེར་བཀོད་པ་བདུད་རྩི་འོད་ཀྱི་ཕྲེང་བ་ཞེས་བྱ་བ་རྫོགས་སོ། །ན་མོ་གུ་རུ། དྲིན་ཆེན་བརྒྱུད་པའི་བླ་དང༌། །མཁའ་འགྲོའི་དབང་ཕྱུག་ལྷ་ཡི་ལྷ། །བྱིན་གྱིས་བརླབས་པའི་གཙུག་གི་ནོར། །སྒྲ་སྒྱུར་ལོ་ཙཱ་ཆེན་པོ་ཡིས། །མཛེས་པའི་ཆུ་སྐྱེས་ཟེའུ་འབྲུ་ཅན། །ཕྱག་མཐིལ་མགོ་ལ་རེག་མཛད་དེ། དབང་བསྐུར་རྒྱུད་བཤད་མན་ངག་གིས། །སྨིན་ཅིང་གྲོལ་མཛད་སྐལ་པ་ཅན། །སྒྲུབ་པ་མཐར་ཕྱིན་རས་པ་རྗེ། །དཔལ་ལྡན་བཞད་པའི་ཞབས་ལ་འདུ། །དེ་རྗེས་མཛེས་མས་ཞུས་པའི་ལན། །འཕྲང་སྒྲོལ་གནད་ཀྱི་བར་དོ་ལ། མི་འགྱུར་གསལ་བྱེད་ཚིག་གིས་བཟུང༌། །བློ་དམན་བརྗེད་པ་གསོ་ཕྱིར་འགོད། །རྗེ་མི་ལས་འདས་པའི་གྲུབ་ཐོབ་ཆེན་པོ། །ཐོག་མར་དབང་བཞི་བསྐུར་བའི་དུས་སུ། །དཔལ་འཁོར་ལོ་སྡོམ་པའི་དཀྱིལ་འཁོར་ནང་གི་ལྷ་ཚོགས་དང༌། །ཕྱི་ཞིང་སྐྱོང་གི་མཁའ་འགྲོ་མ་སུམ་ཅུ་རྩ་གཉིས། །རིག་མ་བཅུ་དྲུག་མཆོད་པའི་ལྷ་མོ་དང་བཅས་པ་རྣམས་མདུན་གྱི་ནམ་མཁའ་ལ་བཞུགས་པ་སྐད་ཅིག་ཡུད་ཙམ་དུ་ཞལ་གཟིགས་ཤིང༌། དེ་ཉིད་ཀྱི་དུས་ན་བླ་མ་དང་མཁའ་འགྲོའི་རྗེས་སུ་གནང་བའི་གསང་མཚན་དཔལ་བཞད་པའི་རྡོ་རྗེ་ཞེས་བྱ་བ་རྗེ་ལོ་ཙཱ་བ་ཆེན་པོའི་གསུང་གི་སྒྲུབ་པ་ལ་ནན་གྱིས་བསྐུལ་བའི་ཕྱིར།

ལུས་དཀའ་ཐུབ་ཀྱི་གདུང་བ་སྣ་ཚོགས་དང་བཅས་པས། གསང་སྔགས་བསྒྲུབས་པའི་ཡོན་ཏན་རྟེན་འབྲེལ་གྱི་ཆེ་བ་སྣ་ཚོགས་མཐར་ཕྱུངས་ཏེ། ཟད་པ་དང་ཟིལ་གནོན་གྱི་རྫུ་འཕྲུལ་སྣ་ཚོགས་པ་བསྟན་ནས་དཀར་པོའི་ཕྱོགས་ལ་དད་པའི་མི་དང་མི་མ་ཡིན་པ་མང་པོ་སྨིན་པར་མཛད་ནས། མས་བརྟན་པའི་དགའ་བ་བཞི་མགྲིན་པ་ལོངས་སྤྱོད་ཀྱི་གནས་སུ་ཕྱིན་པས། དག་པའི་ས་ལ་གནས་པའི་ཁམས་ཀྱི་ལུས་འདི་ཉིད་ལ་བརྟེན་ནས། འཇའ་ཚོན་ལྟ་བུ་སྒྱུ་མའི་སྐུ་ཕྱག་རྒྱ་ཆེན་པོ་མཆོག་གི་དངོས་གྲུབ་བརྙེས་པའི་རྗེ་བཙུན་ཆེན་པོ་དེ་ཡུལ་ཡ་མཚན་ཆེ་བའི་དིང་མ་བྲིན་གྱི་ཤར་ཕྱོགས། ཁ་བཀྲ་མོན་གྱི་ས་མཚམས། སྨན་ཤོད་ཁུ་ཤུའི་ནུབ་ཕྱོགས། སྤྲིན་སྣ་འཛིང་མཐིང་ནག་འཁྲིགས་པའི་འོག །ལྷ་ཁྱབ་འཇུག་ཆེན་པོ་རྒྱུ་བའི་སྲ་སྒོ། གངས་ཁྱུང་མགོ་བཀྲ་ཤིས་སྤྲིན་ལྟར་ལྡིང་བའི་གཡོན་མགུལ། འབྲོག་སྨན་གཡུ་ཡི་སྤང་པོ་ངོས་བཟང་ལ། ཡུལ་སྨན་གྱི་དོང་ར་ཕོ་ལོང་རིས་སུ་བཏབ་པ། བཀྲ་ཤིས་པའི་ཆུ་བོ་དང༌། བདུད་རྩི་དངོས་གྲུབ་ཀྱི་ཆུ་བོ་གཉིས་དལ་གྱི་འབབ་པའི་ཀླུང་ངོགས། དཔལ་རང་བྱུང་གི་བྱིན་གྱིས་བརླབས་པའི་དབེན་གནས་དཔལ་གྱི་ཕོ་བྲང་ན། ཆོས་ཐམས་ཅད་ཀྱི་དེ་ཁོ་ན་ཉིད་སྤྲོས་པ་ཐམས་ཅད་དང་བྲལ་བ། འོད་གསལ་འགྲོ་འོང་མེད་པའི་ངང་ལ་ཐུགས་གཡོ་བ་མེད་པར་བཞུགས་པ་ལ། སྟོན་ཟླ་ར་བ་སྐར་མ་ཁྲུམ་སྟོད་གུང་ལ་བབ་པའི་མར་ངོ་རུ་སོང་ཙ་ན། ཚོང་འདུས་དིང་མ་བྲིན་དེར་རིམས་དལ་ཆེན་པོ་བབས་ཏེ། ནད་ཀྱི་རིགས་སུ་གྱུར་པ་འབྲུམ་བུ་དཀར་ནག་དང་རྒྱུ་རིམས་ཁྲག་འཁྲུ་དང༌། ཚ་བ་མུན་འཐིབ་དང༌། ཨརྙ་པ་ལི་དང༌། བྷི་དྷནྤ་ལི་དང༌། ཀྵ་སརྫ་ལི་དང༌། མུན་དྷ་ཛ་ལ་ལ་སོགས་པའི་རིམས་ནད་སྣ་ཚོགས་པ་བྱུང་ནས་མི་ཕྱུགས་མང་པོ་གུམ་པ་ལ། ཟླ་བ་དེའི་ཕྱི་ལ་སྟོན་ཟླ་འབྲིང་པོར་སོང་བའི་ཚེས་བཅུ་གཅིག་གི་དགོང་མོ་ཉི་མ་དམར་ཐག་ཆད་ཙམ་ན་མཚར་སྡུག་འོད་དུ་ཆགས་པའི་བུད་མེད་ཅིག །དར་དཀར་གྱི་གོས་ཟུང་ལ་མཚལ་གྱི་ཐིག་ཕྲན་མེ་ལྕེ་རིས་ཧ་ཐབས་སུ་བྲིས་པ།

མུ་མེན་རིན་པོ་ཆེ་སྣ་ལྔའི་ཆ་ག་བཏགས་པ། གོང་ཁེབ་སྟོད་ལ་མུ་ཏིག་དྷར་གྱིས་ཆུན་འཕྱངས་རིས་སུ་སྤྲས་པ། གོང་སྐོར་གཡུ་ཡི་རྡོ་རྗེ་ཕོ་ལོང་རིས་སུ་འཕར་ནོན་དུ་བཏབ་པ། གོང་མཆེད་གསེར་གྱི་རྨ་བྱ་འཇིང་བསྣོལ་རིས་སུ་བཏབ་པ་ཅིག་འོངས་ནས། རྗེ་བཙུན་གྱི་ཞབས་སྤྱི་བོར་བླངས། བསྐོར་བ་ལན་བདུན་བྱས། ཕྱག་དགུ་ཕྲུགས་སུ་འཚལ་ནས། རྗེ་བཙུན་ལགས། ཁོ་མོ་ཅག་གི་ཇོ་མོ་ཤིན་ཏུ་བྲོ་འཚལ་བར་གྱུར་པས་གངས་ཡ་ཀིའི་མགུལ་དུ་གཤེགས་འཚལ། ཟེར་ནས་སྤྱན་འདྲེན་ཡོང་སྐད། དེར་རྗེ་བཙུན་གྱིས་དེ་རིང་ཕྱི་མོར་འདུག་པས་མི་ཕྱིན། དོ་ནུབ་ཁྱོད་རང་ཡང་འདིར་ཉོལ། སང་སྔ་དྲོ་རང་ཅག་གཉིས་འགྲོགས་ནས་འོང་གསུངས་པས། ཡང་མོ་ན་རེ། ས་མནྟ་རཱ་ཛའི་རྫུ་འཕྲུལ་འོད་ཀྱི་ལམ་ལ་གཤེགས་ཚེགས་མི་མཆི། དེ་རིང་ཅིས་ཀྱང་གཤེགས་འཚལ་ཟེར་སྐད། དེར་རྗེ་བཙུན་གྱིས་དེ་འདྲ་བའི་ལམ་གང་ན་ཡོད་པ་ཡིན། ང་མི་རྒན་ཡིན་པ་ལ་སྔོན་ཆད་དེ་འདྲའི་ལམ་ཐོས་ཀྱང་མ་མྱོང་ན། ཕྱོགས་གང་ནས་ཕར་འགྲོ་བ་ཡིན། ཁྱེད་ཀྱིས་མཚོན་པར་གྱིས་ཤིག་གསུངས་པས། མོ་ཡི་འདབ་ནས་སྣམ་བུ་དཀར་པོ་ཅིག་བཏོན་ནས། བར་སྣང་ལ་ཡར་བརྐྱངས་ཏེ་འདིའི་ཁ་ནས་ཕར་གཤེགས་པར་འཚལ་ཟེར་སྐད། དེར་རྗེ་བཙུན་གྱི་ཞབས་བཞག་པ་ཙམ་གྱི་སྐད་ཅིག་ཡུད་ཙམ་ལས་མ་ལོན་པར་ཕྱིན་ནས་གདའ་བ་ལ། གངས་མཐོ་ལྡིང་རྒྱལ་མོའི་གཡས་མགུལ་ན། དར་དཀར་གྱི་གུར་ལ་གསེར་གྱི་ཡོལ་བ་བྲིས་པ། མུ་མེན་གྱི་ཆོན་ཐག་བརྒྱངས་པ། དུང་གི་ཚུགས་ཤིང་བཙུགས་པ། བྱི་རུའི་ཆོན་ཕུར་བཏབ་པ་ཅིག་གི་ནང་དུ་བུད་མེད་བཟང་མོ་རལ་པའི་ཟལ་བུ་ཕྱི་རྟིང་དུ་ཟག་ལ་ཁད་དུ་ལུས་གཡོགས་པ། མིག་རྩ་དམར་ཙིག་གེ་བ་གཅིག་འདུག་པ་དེའི་མགོ་སྔས་ནས་ཅུང་ཟད་བཏེགས་སྟེ། རྗེ་བཙུན་ལགས། ཁོ་མོ་ཤིན་ཏུ་བྲོ་འཚལ་བར་གྱུར་པ་ཕྱག་བཀའ་ཡི་གནང་འཚལ་སྐད། དེར་རྗེ་བཙུན་གྱིས་མོ་ལ། ཁྱེད་རྐྱེན་ཅིའི་ཕྱིར་ན། དུས་ནམ་གྱི་ཚེ་ན་མ་བདེ། ད་ལྟ་ན་ལུགས་ཇི་ལྟར་ན་ཞེས་ཞིབ་ཏུ་དྲིས་པས།

མོ་ན་རེ། ཁོ་མོ་བྲོ་འཚལ་བའི་རྐྱེན་ནི། ཡུལ་པ་འདིའི་ཕྱུགས་རྫིས་ན་ཉིན་དབྱར་ཁ་དམར་ཐབས་ཆེན་པོ་ཤོར་ནས། ཐབས་ཀྱི་རླངས་པ་ཁོ་མོ་ལ་ཕོག་པའི་རྐྱེན་གྱིས་ཁོ་མོ་བྲོ་འཚལ་བར་གྱུར་ཏོ། །དུས་ནི་ཁར་ཉིན་སྟོན་ཟླ་ར་བའི་མར་ངོ་ནས་ཅུང་ཞིག་མ་བདེ་ལ། དེ་བར་སྟོན་ཟླ་འབྲིང་པོའི་ཚེས་བཅུ་གཅིག་ལ་ན་ནས་མ་བདེ། རྗེ་བཙུན་ཆེན་པོའི་སྤྱན་དྲངས་པ་ལགས། ཁོ་མོའི་ཁ་རླངས་ཕོག་པས་ཡུལ་འདི་ན་ཡང་མི་ནད་སྣ་ཚོགས་བྱུང་ཞིང༌། རིམས་ནད་སྣ་ཚོགས་རྡོལ་ཞིང་འཁྲུགས་པའང་དེ་ལྟར་ལགས་ཟེར་སྐད། དེར་རྗེ་བཙུན་གྱི་དགོངས་པ་ལ། ན་ནིང་ནས་ནད་བདག་མ་དེ་འདི་ཡིན་འདུག་པས། ད་ལྟ་སྔ་གོང་ནས་ཆད་མདོ་བྱེད་དགོས་དགོངས་ནས། སླར་མོ་ལ་གསུངས་པ། བཞིན་བཟང་མ་ཁྱོད་ལ་ངས་སྔོན་ཆད་བྱང་ཆུབ་མཆོག་ཏུ་སེམས་བསྐྱེད། ཡི་དམ་གྱི་བཟླས་ལུང་ཕོག །ལས་རྒྱུ་འབྲས་ཀྱི་ཆོས་དེ་ཙམ་ཞིག་བསྟན་པ་ལ། ཁྱོད་དམ་ལ་མི་གནས། ཆད་ལ་མི་བཙན་པར་མ་བདེ་བ་བག་ཙམ་ལ་བཟོད་པ་མི་བྱེད་པར། མ་ཉེས་པའི་འགྲོ་བ་མང་པོ་ལ་འདི་ཙམ་དུ་གནོད་ཅིང་འཚེ་བར་བྱེད་པ། ད་རེས་ཀྱང་ཡུལ་འདིའི་དལ་ཡམས་ཆེན་པོ་འདི་གཅོད་པར་ཁས་ལེན་ན། ངས་ཅུང་ཟད་ཕན་ནམ་ལྟ། ཁས་མི་ལེན་ན་ད་ལྟ་ཉིད་དུ་ཕར་ལྡོག་ལ། དམ་དྲེད་མ་ཁྱོད་ལ་ཡང་དམ་ཚིག་གི་རྡེག་པར་འགྱུར་རོ། །ཞེས་གསུངས་པས་མོ་རབ་ཏུ་སྐྲག་ཅིང་ཧ་ལས་པར་གྱུར་ཏེ། རྗེ་བཙུན་གྱི་ཞབས་འཇུས་ཏེ། སེམས་ཅན་མ་རིག་པའི་རང་བཞིན་ལ་འཁྲུལ་པའི་བག་ཆགས་ཞད་ཙམ་འབྱུང་དུ་རེ་བས་དེ་ཡང་མི་གསུང་བར་ཞུ། སྤྱིར་ཡང་འཇིག་རྟེན་གཙང་རིས་ཀྱི་ལྷ་འདྲེ་རིགས་མཐོ་བ་ཕལ་ཆེར་ནི། ཕར་ལ་གནོད་པ་མི་བགྱིད་ན་ཚུར་ལ་གནོད་པ་མི་བགྱིད་ཅིང༌། སྒོས་ཀྱང་ཁོ་མོའི་བསམ་བཞིན་དུ། རྗེ་བཙུན་གྱི་བཀལ་བརྙས་པའམ། ཆེད་དུ་དམིགས་ཏེ་འགྲོ་བ་ལ་གནོད་པར་བགྱིད་པའམ། བགྱིད་དུ་སྩལ་བ་མ་མཆིས་ཏེ། དཔེར་བགྱིས་ན། དབྱར་ཟླ་ཐ་ཆུང་ལ་བཀོད་མའི་ཆུ་བོ་གཡོས་པས། དོགས་ས་ཐམས་ཅད་བརླན་པར་འགྱུར་བ་དེ་བཞིན་དུ།

ཁོ་མོ་ཅག་གི་རིགས་སུ་སྡེ་ཚན་དུ་གཏོགས་པའི་འཁོར་དང་ཡང་གཡོག་ཤ་ཟ་སྲིན་མོར་གྱུར་པ། ཤ་ལ་དགའ་ཞིང་ཁྲག་ལ་རོལ་པ་བརྒྱ་ཕྲག་མང་པོ་ཡོད་པས་དེ་རྣམས་ཀྱིས་འཚེ་བར་བྱེད་དུ་བསམ་གྱིས། ད་ཡང་ཁོ་མོ་བདེ་བར་གྱུར་པ་ན། རྗེ་བཙུན་གྱི་བཀའ་ལ་ཉན་པས་འགྲོ་བ་དེ་རྣམས་ཀྱི་བྲོ་ནད་བསལ་བར་བགྱི་པས། ཅི་ནས་ཀྱང་ད་རེས་ཁོ་མོ་ལ་ཐུགས་རྗེས་གཟིགས་འཚལ། །ཞེས་ཞུ་བ་ནན་ཏན་གྱིས་འབུལ་དུ་བྱུང་བས། རྗེ་བཙུན་གྱིས་དེ་ཀའི་ནུབ་མོ་ནས་ཡི་གེ་བརྒྱ་པའི་ཁྲུས་ཆོག་ནས་བཏོན་བླ་མ་དང་དཀོན་མཆོག་ལ་གསོལ་བ་མང་དུ་བཏབ། གཙུག་ཏོར་རྣམ་པར་རྒྱལ་མའི་ཚེ་བསྲིང་བའི་ཆོ་ག་མཛད་པས། དེའི་ཕྱི་དེ་ནང་པར་ནས་ལངས་ཤིང་ཕྱག་འཚལ་ཤེས་པ་ཙལ་དུ་གྱུར་ཏོ། །དེ་ནས་ཞག་བདུན་དུ་རིག་པ་གཏད་ཅིང་བྱིན་རླབས་བྱས་པས་མོ་ཤིན་ཏུ་བདེ་ནས། སྔར་ལས་ཀྱང་མདངས་གསལ་ཞིང་བཀྲག་ཕུན་སུམ་ཚོགས་པར་འགྱུར་ཏོ། །ཡང་རྗེ་བཙུན་གྱིས་བཀའ་སྩལ་པ། བཞིན་བཟང་མ་ཁྱོད་བདེ་བ་འདམ་ཀ་རང་ཡིན་པས། ང་ཡུལ་ཕྱོགས་ཀྱི་མི་རྣམས་ལ་ཕན་གདགས་སུ་འགྲོ་བས། ཁྱེད་རྣམས་ཀྱི་སོ་སོའི་རྫས་གང་ཡིན་པ་དང༌། རིམ་གྲོ་བྱེད་ལུགས་རྣམས་ཞིབ་ཏུ་སྨྲོས་ཤིག་ཅེས་དྲིས་པས། མོ་ན་རེ། རྗེ་བཙུན་ལགས། རྟེན་འབྲེལ་གྱི་ཆེ་བ་ཡིན་པའི་ཕྱིར། ཁོ་མོ་བདེ་བ་རང་གི་མི་རྣམས་བདེ་བར་འགྱུར་ལ། འོན་ཀྱང་མྱུར་དུ་བདེ་བར་བཞེད་ན། ངེད་ཅག་འཇིག་རྟེན་གྱི་མཁའ་འགྲོ་མ་རྣམས་ཀྱི་དམ་ཚིག་ཡིན་པས། གཅིག་མ་བདེ་ན་ཀུན་མི་བདེ་ཞིང་འཁྲུགས་པར་འགྱུར་ལ། དེའི་སྟེང་ལ་སྲིད་པའི་ལྷ་འདྲེ་ཐམས་ཅད་ཀྱང་གཏིང་ནས་གཡོ་ཞིང་རྒྱབ་བརྟེན་བྱེད་པ་ཡིན་པས། རིམ་གྲོ་བྱེད་ལུགས་ནི། དེ་བཞིན་གཤེགས་པའི་གཙུག་ཏོར་ནས་བྱུང་བའི་སྙིང་པོ་ཅན་གྱི་གཟུངས་མང་དུ་འདོན་པ་དང༌། ཐེག་པ་ཆེན་པོའི་མདོ་སྡེ་ཟབ་མོའི་གསུང་བསྒྲགས་པ་དང༌། བུམ་པའི་ཆུས་བཀྲུ་ཞིང་གྲོང་ཁྱེར་གྱི་ཁོར་ཡུག་ཏུ་མཚམས་བཅད་པ་དང་དཀར་ཕུད་དང་དམར་ཕུད་ཀྱི་ཚོགས་དང༌།

གཏོར་མ་རྒྱ་ཆེན་པོ་ལ་ཁ་ཟས་ཀྱི་རྣམ་པ་ཅི་འབྱོར་པས་བརྒྱན་ཞིང་བསྔོ་བར་མཛོད་ཅིག་དང༌། མི་ནད་དེ་རྣམས་མྱུར་དུ་འཆད་པར་འགྱུར་རོ། །ཞེས་ཟེར་བ་དང༌། རྗེ་བཙུན་བྲིན་གྱི་བྲག་མཁར་དུ་བྱོན་ནས་ཡུལ་མི་རྣམས་ལ་ང་ཡི་རྨི་ལམ་དུ་བྱུང་བ་ལ། ཁྱེད་རང་གིས་ཇོ་མོ་ལ་ཐབས་རླངས་ཤོར་ནས་མ་དགྱེས་པར་ཡོད་པ་འདྲ། དེའི་གཡོན་མགུལ་ནས་སྲིད་པའི་ལྷ་འདྲེ་མང་པོ་འཁྲུགས་ནས་ཡོད་པར་འདུག་པས། རིམ་གྲོའི་རིགས་འདི་ལྟར་གྱིས་ལ་ང་ཅན་དུ་ཡང་ཕྱེ་ཕུད་རྣམ་པ་སྣ་ཚོགས་པ་ལ་མཆོད་པ་དང་གཏོར་མ་རྒྱ་ཆེན་པོ་བཤམས་ཏེ། བླ་མ་དང་དཀོན་མཆོག་ལ་གསོལ་བ་བཏབ། ཆོས་སྐྱོང་རྣམས་ལ་གཏོར་མ་ཕུལ། བསྔོ་བ་མཛད། བདེན་པའི་སྟོབས་བརྗོད་པ་ཙམ་གྱི་རིང་པོར་མ་ཐོག་པར་དལ་ཡམས་ཆེན་པོ་དེ་ཆད་པར་གྱུར་ཏོ། །དེ་ནས་ཟླ་བ་དེ་ཟད་པའི་ཉི་ཤུ་དགུ་རུ་སོང་བའི་ཉིན་པར་བཀྲ་ཤིས་ཚེ་རིང་མ་དཔོན་གཡོག་ལྔ་ལ་འཁོར་སྨན་དང་ཡུལ་ལྷའི་ཚོགས་ཀྱིས་བསྐོར་བ་མང་པོ་ཞིག་རྗེ་བཙུན་གྱི་དྲུང་དུ་ལྷགས་ཏེ། བཟའ་བ་དང་བཅའ་བ་གྱ་ནོམ་པ་རོ་ཕུན་སུམ་ཚོགས་པ་དང་ལྡན་པའི་སྤྱན་གཟིགས་མང་པོས། རིན་པོ་ཆེ་སྣ་ལྔ་ལས་གྲུབ་པའི་སྐྱོགས་བཀང་བ་རྗེ་བཙུན་ལ་དྲངས་ཏེ། ཕྱག་དང་བསྐོར་བ་གྲངས་མེད་བྱས་ནས་མདུན་དྲང་པོར་སྤྱན་ལམ་ན་ཕར་འཁོད་དེ། འཇིག་རྟེ་མིག་བསྒྱུར་གྱི་ཌཱ་ཀི་མ་ལྔ་པོ་དེ་རྣམས་ན་རེ། ད་རེས་ཁོ་མོ་ཤི་བ་བསླངས། ན་བ་གསོས་ན་ཆག་པ་སྦྱར། ཆད་པ་མཐུད། རྗེ་བཙུན་ཁྱེད་ལས་སྐུ་དྲིན་ཆེ་བ་མེད་དོ། །ཞེས་ངག་སྙན་པའི་གཏང་རག་གླུ་རུ་བླངས་ཏེ་ཕུལ་བ་ལགས་སྐད། ཡ་ཀི་ནམ་མཁའི་མཐོང་ཤེད་ན། །སྤྲིན་སྣ་འཛིང་མཐིང་ནག་འཁྲིགས་པ་དེ། །རྔ་སྒྲ་ཀླུ་ཡི་རྒྱལ་པོ་ཡིན། །སྐྱེ་འགྲོ་བཅུད་ཀྱི་གཡོ་བའི་ཕྱིར། །བདུད་རྩིའི་སྤྲིན་ཆར་འབེབས་པའི་རྟགས། ཆར་ཟམ་ཟིམ་དལ་གྱི་འབབ་པ་དེ། ས་གཞི་དྲོད་གཤེར་སྙོམས་པའི་རྟགས། །འབྲུག་སྒྲ་ཆེམ་ཆེམ་སྒྲོགས་པ་དེ། །འབྱུང་བ་ཚ་གྲང་འཐབ་པའི་རྟགས། །སྤྲིན་དེ་ཡི་མཚོན་པའི་འོག་ཤེད་ན།

གངས་ཟུར་གསུམ་དགུང་དུ་རྩེ་མཐོ་བ། །མགུལ་ཆུ་ཆུ་ཤེལ་ཅོད་པན་ལ། །གཟའ་སྐར་འོད་ཀྱི་ཕྲ་བཀོད་དེ། །ཉི་ཟླ་ཤར་གྱི་གཟི་མདངས་ཅན། །དེ་སྨན་བཙུན་ངེད་ཀྱི་ཕོ་བྲང་ཡིན། །གངས་དེ་ལས་འཁྲེས་ཀྱི་གཡོན་མགུལ་ན། །སྟོང་མདོ་ཤོད་དེ་ཡི་འོག་རོལ་དུ། །འཇའ་ཚོན་གུར་ཡོལ་བྲེས་པ་དེ། །འབྲོག་ཡ་མཚན་ཆེ་བའི་སྨན་ལུང་ཡིན། །འབྲས་བུ་རྩི་ཐོག་འཁྲུངས་པའི་ས། །མེ་ཏོག་སྣ་ཚོགས་བཀྲ་བའི་གླིང༌། །སྨན་གྱི་དོང་ར་གཟིགས་མོ་ཆེ། །ཡུལ་ལྷ་དེ་ཡི་རྩེད་འཇོ་དང་རེ་སྤྲོ། །ཁྱད་པར་ས་གཞི་བྱིན་ཆགས་པ། །ཆུ་བར་སྤྲུལ་སྐུའི་ཕོ་བྲང་ན། །མི་ཡ་མཚན་ཅན་ཅིག་བཞུགས་པ་དེ། མི་ལ་རྣལ་འབྱོར་མ་ལགས་སམ། །ཁྱེད་སྐུ་ཚེ་སྔ་མ་ཚོགས་བསགས་པས། ད་ལྟ་མི་ལུས་རིན་ཆེན་ཐོབ། ཅུང་ཟད་ལེ་ལོ་མ་མཛད་དེ། །འབྲལ་མེད་བསམ་གཏན་བསྒོམས་པའི་ཕྱིར། །སྐྱེ་མེད་སེམས་ཀྱི་དོན་རྟོགས་ཤིང༌། །འཁྲུལ་འཁོར་ལུས་ལ་རང་དབང་ཐོབ། །བར་ཆད་གཡེང་བས་མི་འཇིགས་པའི། །རི་བོ་ལྟ་བུའི་རྣལ་འབྱོར་པ། །རླུང་གི་ཡོན་ཏན་མཐར་ཕྱིན་པས། །གཅེར་བུའི་ལུས་ལ་གཟི་མདངས་ཅན། །བརྟུལ་ཞུགས་སྤྱོད་པའི་རྣལ་འབྱོར་ཅན། །འགྲོ་དོན་རྫོགས་མཛད་སྐྱེས་བུ་དེ། །དེང་སང་དུས་ཀྱི་སྙིགས་མ་ལ། །གདོང་དམར་ཡུལ་དུ་བྱོན་པ་དེ། །སྤྱིར་བོད་ཁམས་ཡོངས་ཀྱི་རྒྱན་དུ་ཆེ། །སྒོས་བུད་མེད་བདག་གི་དཔལ་དུ་ཤར། །དུས་ད་རེས་དགུང་ཚེས་བཅུ་གཅིག་ལ། །མི་གཙང་ཐབས་ཀྱིས་ཉེས་ལངས་ནས། འབྱུང་བཞི་ནད་ཀྱིས་ཐིབ་ནོན་བྱུང༌། །ཉོན་མོངས་གདུག་རྩུབ་ཁོང་ནས་འཁྲུགས། །སྡུག་བསྔལ་ཚོར་བ་ཉམས་སུ་མྱོང༌། །ལུས་འདུ་བ་རྟེན་དང་དེས་བྲལ་བྱས། །དེ་འདྲའི་ཉམ་ཐག་གྱུར་པའི་ཚེ། །རྗེ་ཁྱེད་ཀྱི་ཐུགས་རྗེའི་ལྕགས་ཀྱུ་ཡིས། །བྱིན་རླབས་འཕོ་བའི་རྗེས་གནང་མཛད། །དག་པ་སྔགས་ཀྱི་ཁྲུས་ནས་བཏོན། །སྐྱེ་འཆི་མེད་པའི་སེམས་ངོ་བསྟན། །ངེས་ཤེས་རྟོགས་པ་འཕྲལ་ལ་སྐྱེས། །ནད་འདུ་བ་རྣམ་བཞི་སྤྲིན་ལྟར་དེང༌། །ལུས་ནི་བལ་ལྟར་ཡང་ཞིང་བདེ། །སེམས་ལ་རྟོགས་པ་སྣ་ཚོགས་ཤར། །ཚེ་དུས་མིན་འཆི་བའི་བར་ཆད་ཟློག

།དྲོད་མཐའ་ནས་ཡལ་བ་རང་སོར་ཆུད། །དབུགས་ཕྱི་ནང་ཆད་པ་སླར་ལ་མཐུད། །གཤིན་རྗེའི་ཕོ་ཉ་སྐྱེངས་སུ་བཅུག །རྗེ་སྐུ་དྲིན་ཆེན་པོའི་རྣལ་འབྱོར་པ། །འབངས་སྐྱེ་གནས་དམན་པའི་སྒྲིབ་གཡོགས་ཅན། །སྙིང་བརྗེད་དྲན་པ་ངན་ན་ཡང༌། །དུས་ད་རེས་ཚེ་སྲོག་མཐུད་པ་དེ། །ཚེ་འདི་ལ་བརྗེད་ཐབས་ཡང་མ་མཆིས། །སྐུ་སྐྱབས་དྲིན་ལེན་བསབ་པ་ཡིན། །ཅི་དགྱེས་དངོས་གྲུབ་འབུལ་བ་དང༌། །ཅི་གསུང་བཀའ་ལས་མི་འདའ་ལ། །དུས་འདི་ནས་བཟུང་སྟེ་མཐར་ཐུག་གི །བླ་མེད་བྱང་ཆུབ་མ་ཐོབ་བར། །སྨོན་ལམ་དག་པའི་ཆུ་རྒྱུན་གྱིས། ལུས་དང་གྲིབ་མ་ཇི་བཞིན་དུ། །སྐད་ཅིག་མི་འབྲལ་འགྲོགས་འགྱུར་ཞིང༌། །ཁྱེད་མངོན་པར་སངས་རྒྱས་གྱུར་པའི་ཚེ། །གཟུགས་སྐུའི་འདུལ་བའི་ཞིང་ཁམས་དེར། །ལྔ་སྡེ་བཟང་པོ་ཇི་བཞིན་དུ། །འཁོར་གྱི་དང་པོར་གྱུར་ནས་ཀྱང༌། །ཐོག་མའི་བདུད་རྩི་འཐུང་བར་ཤོག །དེ་འཐུང་བདུད་རྩིའི་ཡོན་ཏན་གྱིས། །ཆོས་ཀྱི་རྒྱལ་སྲིད་ཐོབ་ནས་ཀྱང༌། །མི་ཤེས་རྨོངས་པའི་འགྲོ་རྣམས་ལ། །བསྡུ་བ་རྣམ་བཞིའི་སྤྲིན་ཚོགས་ལས། སྣ་ཚོགས་བདུད་རྩིའི་ཆར་ཕབ་ནས། །འགྲོ་ཀུན་རབ་ཏུ་ཚིམ་བྱེད་ཤོག །ཅེས་སྨན་བཙུན་བཀྲ་ཤིས་ཚེ་རིང་མས་དབུ་མཛད་མིག་བསྒྱུར་གྱི་ཌཱ་ཀི་མ་ལྔས། རྗེ་བཙུན་གྱི་སྙན་དུ་དེ་སྐད་གསོལ་ཏེ། དག་པའི་སྨོན་ལམ་བཏབ་པས། ཡང་རྗེ་བཙུན་གྱི་དགོངས་པ་ལ། གནོད་སྦྱིན་མ་འདི་ཀུན་གྱིས་རེས་ཀྱི་ནད་སོས་པ་ཙམ་གྱིས་དྲིན་དུ་བཟོ་བ་བྱེད་ལུགས་ཀྱིས། གསང་སྔགས་ཀྱི་ལམ་བསྐྱེད་རྫོགས་ཀྱི་ལམ་སྣ་འགའ་ཙམ་བསྟན་ན་བསྒོམ་པར་ནུས་སམ་སྙམ་ནས། བཀའ་སྩལ་པ། བཞིན་བཟང་མ་རྣམས་ཁྱེད་ད་རེས་ཀྱི་ནད་གསོས་པ་ཙམ་ལ་ཡང་དེ་སྐད་ཟེར་ནས་གསང་སྔགས་མངོན་སུམ་གྱི་ལམ་ཡིན་པས་དུས་ད་རེས་ལ་ཚང་ཚིང་སྲིད་པའི་གནས་ནས་ཐོན་ཅིག །སྐྱེ་འཆི་འཁོར་བའི་ལམ་འཕྲང་བརྒལ་ནས་ཕྱིན་ཆད་སྲིད་པའི་སྡུག་བསྔལ་གཏན་ནས་མི་མྱོང་བའི་གདམས་ངག་ཡོད་ན་ཁྱེད་རྣམས་ཀྱི་བསྒོམ་པར་ནུས་སམ། །ཞེས་བྲོད་པ་བསྐྱེད་པའི་མགུར་འདི་སྐད་དུ་བཞེངས་པ་ཡིན་ནོ། །ཤར་ཁྲི་གདུགས་ཉི་མའི་འོག་ཤེད་ན། །སྨན་ལྷ་རི་བཀྲ་ཤིས་ཚེ་རིང་མ། །ཁྱུང་མགོ་ཤེལ་གྱི་ཟུར་ཕུད་ལ།

དམར་ཐག་གསེར་གྱི་འོད་འཕྲོ་ཞིང༌། །སྟོད་སྤྲིན་དཀར་ལྡིང་བའི་གོ་ཅོག་ལ། །སྨད་འཇའ་ཚོན་འོད་ཀྱི་ཆ་ག་བཏབ། །བར་གཡའ་སྤང་གཡུ་ཡི་སྨིན་ཁྱུག་བཏང༌། །ན་བུན་དང་སྐྱི་བུན་འཐིབ་པ་དེ། །གངས་མཐོ་ལྡིང་རྒྱལ་མོ་མ་ལགས་སམ། །གངས་དེ་ལ་ཕོ་བྲང་རྟེན་བཅས་པ། །བུད་མེད་ལུས་ལ་ཡ་མཚན་ཅན། །ནེ་བཙུན་རྒྱལ་མོ་བཞིན་བཟང་མ། ཡིད་འཕྲོག་སྙན་པའི་གླུ་ལེན་ཅིང༌། མཚར་སྡུག་འོད་དུ་ཆགས་པ་དེ། །སྨན་བཀྲ་ཤིས་ཚེ་རིང་མ་ལགས་སམ། །ཁྱེད་ད་རེས་འཇིགས་ཤིང་སྐྲག་མ་མྱོང༌། །ཡོས་ཁོང་ནས་རྡོལ་བ་ཤིན་ཏུ་བདེན། །ལུས་ལ་འབྱུང་བའི་ནད་ཀྱིས་གཟིར། །སེམས་ལ་སྡུག་བསྔལ་བཟོད་ཐབས་མེད། །དབུགས་ན་བུན་ལྟ་བུ་ཡལ་ལ་ཁད། །སྲོག་མི་བརྟན་གཡོ་བ་དེས་ཆད་ཙམ། །དེ་སྔོན་ཆད་ལས་ངན་བསགས་པའི་ཕྱིར། །ད་ལྟར་རྣམ་སྨིན་དེ་ལྟར་མྱོང༌། །ད་ངན་སྤྱོད་དེ་ལས་མ་ལོག་ན། །ན་རག་དམྱལ་བ་དེ་ལས་འཇིགས། །དུས་ད་རེས་མ་ཤི་ཐོ་ལེ་རྒྱལ། །ཁྱོད་དད་པའི་ས་བོན་གཡོས་པ་ལས། །མི་ངས་ཀྱང་སྙིང་རྗེས་ཀུན་བསླངས་ནས། །གསང་སྔགས་བདེན་པའི་བྱིན་རླབས་ཀྱིས། །འཆི་བདག་བདུད་ཀྱི་མགོ་བོ་བསྐོར། །ལས་ཀྱི་གཤིན་རྗེའི་ཁ་ནས་འཕྲོག །ལྟས་ངན་འཇིགས་པའི་གཡངས་སུ་བསླངས། །རྐྱེན་ངན་བར་ཆད་ཚེ་རུ་བསྒྱུར། ཁྱོད་དགའ་རུ་ཚོར་རམ་བཞིན་བཟང་མ། །ལས་བྱས་པ་ཤེས་པ་དགའ་ན་ཡང༌། །རྗེ་སྐུ་དྲིན་ཤིན་ཏུ་ཆེའོ་ཞེས། །ངག་སྙན་པའི་ཚིག་གི་གཏང་རག་གཏོང༌། །གླུ་དེ་ལ་ང་ཡང་བྲོད་པ་སྐྱེས། །ད་ཕྱིན་ཆད་ངས་ཟེར་ཉན་སྤྱོད་ན། །ཐར་མེད་སྡུག་བསྔལ་ཆེན་པོའི་ལམ། །རྦ་རླབས་ཅན་གྱི་ཆུ་བཞི་དང༌། །བགྲོད་དཀའ་མི་ཁོམ་བརྒྱད་ཀྱི་གནས། །ཚང་ཚིང་སྲིད་པའི་ནགས་ཚལ་དང༌། །བདུད་བཞིའི་འཇིགས་པ་བསྒུགས་པའི་ས། །ཟུར་མེད་བར་དོ་གསུམ་གྱི་འཕྲང༌། །ཡ་ང་མེད་པར་བསྒྲལ་ནས་ཀྱང༌། །རྟག་ཏུ་བདེ་འཐོབ་ཡངས་པའི་ལམ། །ཞི་བ་རིན་ཆེན་གླིང་དེ་རུ། །ཕྱིན་པར་ཁས་ལེན་གདོན་མི་ཟ། །མི་ངས་ཟེར་ཡ་མཚན་མི་ཆེ་སྟེ། །ང་ཡི་བརྒྱུད་པ་ངོ་མཚར་ཆེ། །དྲུག་པ་རྡོ་རྗེ་འཆང་ཆེན་ནས། །སྒྲ་སྒྱུར་ལོ་ཙཱ་ཡན་ཆད་དུ། །བདེ་གཤེགས་སྤྲུལ་པ་མ་ལགས་པ། །གདམས་ངག་བརྒྱུད་པས་བར་མ་ཆད། །དེ་ཕྱིར་ངས་ཟེར་གཙིགས་སུ་ཆེ།

དབུས་རྒྱ་གར་ཡུལ་དུ་སྒྲ་ཆེ་བ། དཔལ་ནཱ་རོ་མཻ་ཏྲི་སྐད་ཅིང་གདའ། །ཁོང་སྙན་པས་ཕྱོགས་རྣམས་ཁྱབ་པའི་ཕྱིར། །མཚན་སྔོན་ཆད་ཁྱོད་ཀྱིས་ཐོས་ཏེ་མཆི། །རྗེ་གྲུབ་ཐོབ་གཉིས་ཀྱིས་བྱིན་བརླབས་པའི། །ལྷོ་བྲག་མར་པ་ལོ་ཙཱ་ཡིན། །ཕ་སྤྲུལ་སྐུ་དེ་ཡི་ཞབས་དྲུང་དུ། །ལོ་དྲུག་ཟླ་མཐོང་བརྒྱད་དུ་བསྡད། །ལུས་སྐུ་དང་གྲིབ་མ་བཞིན་དུ་འགྲོགས། །རྗེས་གསུངས་པའི་བཀའ་ལ་ཚད་མར་བཟུང༌། །ཐུགས་གཏིང་ནས་མཉེས་པའི་གནད་ཀ་དེས། །རྒྱུད་ཟབ་མོར་གྲགས་པའི་དགྱེས་རྡོར་དང༌། བྱིན་རླབས་ཅན་གྱི་བདེ་མཆོག་དང༌། །སྙིང་པོ་མ་ཧཱ་མ་ཡའི་རྒྱུད། །དཔལ་ནམ་མཁའ་ལྟ་བུའི་གསང་འདུས་དང༌། །བཀའ་སྲུང་ཅན་གྱི་གདན་བཞི་དང༌། སྤྲུལ་པ་སངས་རྒྱས་ཐོད་པའི་རྒྱུད། །དོན་མཐར་ཐུག་སྟོན་པ་སྙིང་པོའི་སྐོར། །བཀའ་རྒྱ་མཚོ་ལྟར་ཟབ་རྒྱུད་འགྲེལ་ལས། །བཅུད་ནོར་བུ་རིན་ཆེན་གཏིང་ནས་བླངས། །གནད་ཟབ་དགུའི་དོན་སྙིང་ཕྱུང་བ་རྣམས། །གསེར་ཞུན་མ་ལྟ་བུར་དྲིལ་ནས་ཀྱང༌། །ཕྲི་བསྣན་ལྷག་ཆད་ཡོད་རེ་ཞེས། མཁའ་འགྲོ་དཔང་བཞག་དབུ་བསྙུང་བཞེས། །སྙན་བརྒྱུད་གདམས་ངག་རྫོགས་པ་གནང༌། །ཕ་སྐུ་དྲིན་ཆེ་བས་སེམས་ལ་འཕྲེང༌། །དྲིན་ལེན་དུ་སྒྲུབ་པའི་མཆོད་པ་འབུལ། །སྒོམས་ཡུན་དུ་བསྲིང་བའི་གནད་ཀ་དེས། །རླུང་འབྱུང་བ་བཞི་ལ་རང་དབང་ཐོབ། །རོ་སྙོམས་ཀྱི་སྤྱོད་པ་གདིངས་སུ་གྱུར། །ནད་འདུ་བ་འཁྲུགས་པའི་འཇིགས་པ་མེད། བུ་ཁྱོད་ཀྱི་བདེ་བ་བཞེད་པ་ན། །ངས་ཟེར་ཉོན་ལ་ང་ཕྱིར་འབྲོང༌། །ངོ་སྤྲོད་ལྟོས་ལ་རང་བཞིན་བསྒོམས། །དུས་འདི་ལ་ལམ་སྣ་ཟིན་པར་འཚལ། །ཚེ་ཕྱི་མ་ཕན་ཆད་རྟག་ཏུ་བདེ། །ད་ལྟ་ལུས་ལ་ནད་མང་ཞིང༌། །སེམས་ཀྱི་སྡུག་བསྔལ་མྱོང་བ་ཡང༌། །ཉོན་མོངས་རྒྱུ་ཡི་ཉེར་ལེན་དང༌། །གློ་བུར་རྐྱེན་གྱིས་མཚམས་སྦྱར་ནས། །སྔར་བྱས་ལས་ཀྱི་རྣམ་སྨིན་གྱིས། །རང་སྣང་སྒྲིབ་པ་དེ་ལྟར་འབྱུང༌། །འདི་ཡང་རྨི་ལམ་སྐད་ཅིག་ཙམ། །དེ་ལ་འབུམ་འགྱུར་བྱེ་བ་ཡི། །གཉུག་རིང་ཤིན་ཏུ་བཟོད་དཀའ་བས།

ན་རག་དམྱལ་བའི་སྡུག་བསྔལ་མང༌། །དོན་དུ་སྣང་བ་ཡོད་མ་མྱོང༌། །སྡིག་སེམས་བག་ཆགས་འཁྲུལ་པ་ལས། །ཕྱི་རོལ་སྡུག་བསྔལ་མྱོང་ཞེས་པ། །སྟོན་པ་ཤཱཀྱ་ཐུབ་པ་ལ། །རྡོ་རྗེ་སྙིང་པོས་ཞུས་པའི་ལན། །ངེས་པ་དོན་གྱི་མདོ་ལས་གསུངས། །དེ་ཕྱིར་ཀུན་བརྟག་འཁྲུལ་པའི་གཞི། །ཐམས་ཅད་སེམས་སུ་མ་ཤེས་ན། །ཚངས་པའི་འཇིག་རྟེན་དབང་བསྒྱུར་ཡང༌། །དེ་ལ་བདེན་པ་ཡོད་མ་ཡིན། མཉམ་བཞག་གཞི་ཡི་བསམ་གཏན་ལ། །བསྐལ་པར་གནས་ཀྱང་དམན་པའི་ལམ། །ཐམས་ཅད་མཁྱེན་པ་འཐོབ་མི་སྲིད། །དེ་བས་ལས་དང་ཉོན་མོངས་ཀྱིས། །སྒྲིབ་གཡོག་བག་ཆགས་སྦྱོང་བའི་ཕྱིར། །བྱང་ཆུབ་སེམས་ཀྱི་རྒྱུན་བསྒོམ་ཞིང༌། །དོན་མྱུར་དུ་སྒྲུབས་ཤིག་སྐལ་བཟང་མ། །ཞེས་བཙུན་མོ་སྨན་བཙུན་བཞིན་བཟང་མ་རྣམས་དོན་ཞིབ་ཏུ་བསྙད་པའི་གླུ་དེ་རྣམས་གོ་བར་གྱིས་ལ་ཁྱད་པར་དུ་བསྟན་པའི་དོན་དེ་རྣམས་མྱུར་དུ་སྒྲུབས་ཤིག །ཅེས་གདམས་པ། ཁྱེད་ཀྱི་སྙིང་ལམ་ན་འབྲས་བུ་སྐུ་བཞི་བྱ་བ་ཅིག །ལོག་ནས་བཙལ་དུ་ཡོད་སྙམ་ནའང༌། སངས་རྒྱས་ཞེས་བྱ་བའི་ཐ་དད་ཅིག་ལོག་ནས་གཞན་དུ་བཙལ་དུ་མེད་དེ། འོ་སྐོལ་སྐྱེ་འགྲོ་སེམས་ཅན་དུ་གྱུར་པ་ལ། འཆི་བ་འོད་གསལ་ཆོས་ཀྱི་སྐུ། བར་དོ་དག་པ་ལོངས་སྤྱོད་རྫོགས་པའི་སྐུ། སྐྱེ་བ་སྣ་ཚོགས་སྤྲུལ་པའི་སྐུ། སྐུ་གསུམ་རང་བཞིན་ཐ་མི་དད་པ་ངོ་བོ་ཉིད་ཀྱི་སྐུ་དེ་བཞིན་རང་ཅག་རྣམས་ལ་རང་ཆས་སུ་ཡོད་པ་ངོ་མ་ཤེས། དེ་ངོ་སྤྲོད་པར་བྱེད་པ་ལ་གྲུབ་ཐོབ་བརྒྱུད་པའི་བར་མ་ཆད་པའི་གདམས་ངག་ཟབ་མོ་དགོས་པ་ཡིན་གསུངས་པས། ཁོང་ཅག་རྣམས་ན་རེ། རྗེ་བཙུན་ལགས། ཁོ་མོ་ཅག་གི་སྔོན། སློབ་དཔོན་པདྨ་འབྱུང་གནས་བོད་ལ་བྱོན་པའི་དུས་སུ་ཁ་ལ་རོང་སྒོ་རུ་སྔུན་བསུས་ནས་ཐོ་འཚམས་སུ་ཕྱིན་པ་ལ། སླར་ཕྱག་རྒྱ་ཆེན་པོའི་ཟིལ་འོག་ཏུ་མནན་ནས། བཀའ་འབངས་བགྱིད་པར་གཙིགས་སུ་ལ་དབབ་རང་སྔགས་སྲོག་གི་སྙིང་པོ་མདོངས་གསོལ་དུ་ཕུལ། དེའི་དུས་སུ་མདོ་སྡེ་རྒྱུ་འབྲས་ཀྱི་ཆོས་མང་དུ་ཐོས།

ཡང་རྒྱ་གར་གྱི་དུར་ཁྲོད་ཆེན་པོ་མུན་པ་སྒྲ་སྒྲོག་ཞེས་བྱ་བར་སློབ་དཔོན་ཕྱོགས་ཀྱི་གླང་པོ་དང༌། བརྟུལ་ཞུགས་སྤྱོད་པ་ནག་པོ་ཞབས་ལ་དཀྱིལ་འཁོར་ཆེན་པོར་དབང་བསྐུར་བ་ཐོབ་ཅིང༌། གསང་སྔགས་རྡོ་རྗེ་ཐེག་པའི་ཆོས་མང་དུ་ཐོས་པས་དེའི་ཕྱིར་བཀའ་གསང་བསྟན་པའི་སྣོད་ཀྱང་རུང་ལ། ད་རེས་ཀྱི་བྲོ་ནད་ཆེན་པོ་འདི་ལ་ཁོ་མོ་ཤིན་ཏུ་འཇིགས་ཤིང་སྐྲག་པ་ཉམས་སུ་མྱོང་བའི་ཕྱིར་ན་སེམས་ཅན་དམྱལ་བའི་སྡུག་བསྔལ་སྐད་ཅིག་ཙམ་ཡང་བཟོད་པར་མི་ནུས་པས། དེ་བས་གོང་དུ་བསྟན་པའི་ཡང་ང་བ་དེ་རྣམས་ལས་བསྐྱབ་ཅིང་དག་པའི་སྐུ། མངོན་དུ་ངོ་སྤྲོད་བྱེད་པའི་གདམས་ངག་འདི་ཉིད་ཐུགས་ལ་འདོགས་འཚལ། །ཞེས་ཞུ་དོན་གླུ་རུ་ཕུལ་བ་ལགས་སྐད་དོ། །དཔལ་ནམ་མཁའ་འོད་ཀྱི་ཞིང་ཁམས་ན། །སྤྲིན་ཨ་ཝ་གསེར་མདོག་ལྡིང་བ་དེ། །ཀླུ་རྒྱལ་རིགས་གཙུག་ན་རིན་ཆེན་གྱིས། །ཡ་མཚན་རྫུ་འཕྲུལ་བཀོད་པ་ཡིན། སྤྲིན་དེ་ཡི་འོག་ནས་འཕྱོ་ལྡིང་བ། །བར་སྣང་ལྷ་སྲིན་མིའམ་ཅི། །ལྷ་སྲིན་སྡེ་བརྒྱད་བུ་མོ་རྣམས། །སྣ་ཚོགས་འདོད་ཡོན་ལོངས་སྤྱོད་ཅིང༌། །གླུ་གར་རྩེད་འཇོ་ཤིན་ཏུ་དགའ། སྤྲིན་ཨ་ཝ་ལྡིང་གི་འོག་རོལ་ན། །སྨན་དོང་པ་བཀྲ་ཤིས་དིང་མ་ཤོད། །ཕུ་ནི་ལྷ་བྲག་གངས་ཀྱིས་བསྐོར། །མདའ་ནི་གཙང་ཆབ་ལུ་མ་གཉན། །བར་གཡུ་ཡི་སྤང་པོ་བཏིང་བ་ལ། །སྨན་གཡུལ་པའི་རྩེ་བྲོ་ལྟད་མོར་ཆེ། །སྨན་ལུང་ཤེལ་གྱི་དོགས་ས་དེ། །འོག་ཀླུ་ཡི་བང་མཛོད་ཡིན་པའི་ཕྱིར། །རྩི་བཅུད་ལོངས་སྤྱོད་འབྱུང་བའི་གནས། །རྐང་བཞི་དུད་འགྲོ་འཕེལ་བའི་ས། །འབྲོག་དེ་ན་དབེན་གནས་ཉམས་དགའ་བ། །ཆུ་བར་སྤྲུལ་སྐུའི་ཕོ་བྲང་ཡོད། །གནས་དེ་ནས་སྐྱེས་མཆོག་ཡ་མཚན་ཅན། །མཛེས་པའི་སྐུ་ལུས་རིན་པོ་ཆེ། །མཐོང་དང་ཐོས་པ་ཙམ་གྱིས་ཀྱང༌། །འགྲོ་དྲུག་སྒྲིབ་པ་སྦྱོང་མཛད་ཅིང༌། །ཕྱག་རྒྱ་སྐུ་ཡི་བཀོད་པ་ཡི། །སྣ་ཚོགས་རྫུ་འཕྲུལ་སྟོན་མཛད་དེ། །ཀུན་མཁྱེན་སེམས་ཉིད་དོན་རྟོགས་པའི། །ཆོས་ཉིད་མཁའ་ལ་དབང་བསྒྱུར་ཞིང༌། །རྣམ་དག་བྱམས་པའི་གསུང་གིས་ནི། །ཆོས་ཉིད་སྟོང་པའི་སྒྲ་སྒྲོགས་པས། །ངེད་སྣང་ཞིང་སྲིད་པའི་ལྷ་འདྲེ་རྣམས། །དད་པའི་ས་བོན་གསོས་བཏབ་ནས། །བཀའ་བཞིན་ཉན་ཅིང་གུས་པ་བགྱིད། །ཅི་བསམ་འབྱུང་བའི་ཡིད་བཞིན་ནོར། །ནོར་བུ་རིན་ཆེན་རྒྱལ་བ་སྲས། །ཁྱེད་ལ་རྟག་ཏུ་མཆིས་གྱུར་པའི། །འཇིག་རྟེན་མིག་བསྒྱུར་མཁའ་འགྲོ་མ། །བུད་མེད་གཟུགས་བཟང་ཁོ་མོ་ཅག

།སྔོན་ཆད་འཁོར་བ་ཐོག་མེད་ཀྱིས། །མ་རིག་འཁྲུལ་པའི་རིགས་རྒྱུད་དང༌། །ལས་སྲིད་པའི་ཉིང་མཚམས་སྦྱོར་བ་དེས། །དང་པོར་མི་སྐྱེའི་ཐབས་མ་མཆིས། ད་ཅུང་ཞིག་སྡོད་དོ་སྙམ་པ་ལ། །འཆི་བདག་གཤིན་རྗེ་སྐད་པ་དེ། །འཐིབ་ནོན་གྱི་མུན་པ་གཙུག་ན་འཁྱིལ། །འཆོར་མེད་ཀྱི་ཞོང་པ་ལག་ན་ཐོགས། །དུས་ནམ་ཞིག་ཚེ་ན་རང་དབང་མེད། འབྱུང་བཞི་ལུས་ཀྱི་མདངས་འཕྲོག་ཅིང༌། ནང་སྲོག་གི་དབང་པོ་འགག་པར་བྱེད། །དེ་ནས་བར་དོའི་སྣང་བ་འཆར། །སྣང་མུན་འོད་ཀྱི་ལམ་སྲང་དེར། །བརྩེ་མེད་གཤེད་པོ་ཕྱི་བཞིན་འབྲང༌། །ཉམ་ཐག་དམྱལ་བའི་སྡུག་བསྔལ་མྱོང༌། །དེ་རྗེས་མིང་གཞི་འཁྱམས་པོ་དེ། །ལས་ངན་རླུང་དང་བག་ཆགས་ཀྱིས། །ཆ་མེད་ཡུལ་དུ་རྒྱུས་མེད་འཁྲིད། །རང་དབང་མེད་པར་སྐྱེ་གནས་འཚོལ། །འཁོར་བ་ཟོ་ཆུའི་འཁྱུད་མོ་རུ། །སྐྱེ་རྒ་ན་འཆི་སྲིད་པའི་མཚོ། །གཡོ་འཁྲུགས་རྦ་རླབས་བསྐྱོད་པ་ལས། སྔོན་ཆད་བྱིང་བ་སྐྱབས་མེད་ན། །ད་རེས་དེད་དཔོན་ཁྱེད་ཀྱི་མཐུས། །བྱང་ཆུབ་སེམས་ཀྱི་གཟེངས་བཅས་ནས། །འཇིགས་ཤིང་ལྟ་བའི་རླུང་ལོག་དང༌། །འདོད་ཡོན་གཡོ་བ་སྲིན་མོའི་གླིང༌། །ལས་ཀྱི་ཆུ་སྲིན་འཚེ་བ་ཆེ། མི་འཇིགས་བདེ་བར་སྐྱབས་ནས་ཀྱང༌། །ཕ་མཐར་སོན་པ་ནོར་བུའི་གླིང༌། །སྣ་ཚོགས་རིན་ཆེན་ས་གཞི་ལ། །ལམ་རིང་དུབ་པའི་ཚོང་པ་རྣམས། །ངལ་གསོས་ངལ་བར་གཉིད་ལོག་ཅིང༌། །ཅི་བསམ་དགོས་འདོད་ལེན་པར་ཞུ། །འཁོར་བའི་རི་སུལ་ཉམ་ང་བར། །འཇིགས་བཅས་མི་ཁོམ་བརྒྱད་ཀྱི་གནས། །སྒྲིབ་གཡོག་མུན་པ་ཆེར་གནས་ཤིང༌། །ཉོན་མོངས་གཅན་གཟན་མ་རུངས་པ། །མཐོང་བས་འཇིགས་པའི་མཆེ་བ་བདར། །སྐྱོན་གྱི་ཟུག་རྔུ་མཆེ་བ་ཅན། །སྡུག་བསྔལ་བརྒྱད་ཀྱི་ནགས་ཁྲོད་དུ། །ལམ་སྟོར་སྨག་རུམ་འཐོམ་པ་རྣམས། །ཁྱོད་གསུང་དྲི་མ་དང་བྲལ་བ། །ཆ་ཤས་ཡོངས་རྫོགས་སྟོན་ཀ་ཡི། །ཟླ་བ་ལྟར་དཀར་སྤྲིན་མེད་ཅིང༌། །འོད་འཕྲོ་སྣང་བ་འགྱུར་བ་དེས། །མ་རིག་མུན་པ་བསལ་ནས་ཀྱང༌། །རྣམ་དག་སྤངས་པའི་ལམ་བསྟན་ཞུ། །ལམ་འཇིགས་པ་ཅན་གྱི་བར་དོ་རུ། །འཕྲང་འཛུལ་མེད་གསུམ་ལ་སྐུངས་སྟོན་ཅིང༌། །དེ་སྔོན་ཆད་བདུད་ཀྱི་ཇག་པས་ཁྱེར། །ལས་ཀྱི་ལྕགས་སྒྲོག་དམ་པོས་བཅིངས།

ཐར་མེད་ཁྲི་མུན་དོང་དུ་བསྐྱུར། །དུས་ད་རེས་སྐྱབས་གནས་བླ་མ་རྗེ། །རྒོལ་བ་སུས་ཀྱང་མི་སྤོབས་པ། །དཔུང་གཉེན་ཁྱེད་ཀྱི་མཐུ་སྟོབས་ཀྱིས། །འཇིགས་པའི་ལམ་འཕྲང་བསྒྲལ་བའི་ཕྱིར། །འཆི་བ་འོད་གསལ་ཆོས་ཀྱི་སྐུ། །ཆོས་སྐུ་ངོ་སྤྲོད་ཀྱི་གདམས་ངག་ཞུ། །བར་དོ་དག་པའི་སྒྱུ་ལུས་ལ། །ལོངས་སྐུ་ངོ་སྤྲོད་ཀྱི་གདམས་ངག་ཞུ། །སྐྱེ་གནས་གར་སྐྱེས་རང་དབང་ཡོད། །སྤྲུལ་སྐུ་ངོ་སྤྲོད་ཀྱི་གདམས་ངག་ཞུ། །འཕྲང་དེ་གསུམ་སྒྲོལ་བའི་ཕ་རོལ་ན། །བར་ཆད་བདུད་ལས་གྲོལ་བ་ཡི། །མི་འཇིགས་སྙེམས་དང་བྲལ་བའི་ས། །ཕྱིར་མི་ལྡོག་པ་གཏན་གྱི་ཡུལ། །དགའ་བདེ་སྤངས་པའི་ཞིང་ཁམས་ཤིག །ཡོད་པ་སྐད་དོ་ཁོ་མོས་ཐོས། སྔོན་ཆད་མ་ཕྱིན་མཐོང་མ་མྱོང༌། །འགྲོ་མགོན་བླ་མ་ཐུགས་རྗེ་ཅན། །སྐྱོབ་པ་ཁྱོད་ཀྱི་ཤུལ་མཚོན་ཏེ། །མ་མཐོང་ཡུལ་དེ་བསྟན་པར་ཞུ། །ཡ་ངའི་གནས་སུ་ཉམ་ཐག་ཅིང༌། །མགོན་མེད་སྨྲེ་སྔགས་འདོན་པ་རྣམས། །དུས་གཞན་མ་ཡིན་འདི་ཉིད་ལ། །འབྲས་བུ་སྐུ་བཞི་མངོན་གྱུར་ཞུ། །ཞེས་གསོལ་བ་བཏབ་སྟེ་དངུལ་དཀར་གྱི་མེ་ལོང་ལ་གསེར་གྱི་པདྨ་རིན་པོ་ཆེ་སྣ་ཚོགས་ཀྱི་ཕྲ་བཀོད་པ་གཅིག་གིས་བརྒྱན་པའི་མཎྜལ་ཕུལ་ནས། ཡང་རྗེ་བཙུན་གྱིས་གསུངས་པ། བཞིན་བཟང་མ་ཁྱོད་ང་ལ་དེ་ཙམ་དུ་མོས་ཤིང་འདུན་པས་ཆོས་ནན་ཏན་དུ་ཞུ་བ་ལ་ང་རང་གི་ལུགས་ཀྱི་བྱིན་རླབས་བྱེད་དགོས་པས་ཚོགས་ཀྱི་ཡོ་བྱད་ཅི་འབྱོར་དུ་བཤམ་དགོས་གསུངས་པས། ཁོ་བོ་ཅག་རྣམས་ཀྱི་དེའི་ནུབ་མོ་རང་ལ་ཟས་སྣ་དྲུག་ཅུ་ཙམ་ཚོགས་པའི་ཁ་ཟས་བཤམས་ཏེ། མེ་ཏོག་གི་ཚོམ་བུའི་མཎྜལ་བཀོད་པ་ལ་བརྟེན་ནས། རྗེ་བཙུན་ཆེན་པོས་ཁོ་མོ་ཅག་ལྔ་ལ། རྗེ་བཙུན་རྡོ་རྗེ་རྣལ་འབྱོར་མའི་སྙན་བརྒྱུད་ལྷན་ཅིག་སྐྱེས་མའི་ལུགས་སུ་དབང་བསྐུར་བའི་བྱིན་རླབས་མཛད། དེའི་དུས་སུ་བར་དོའི་འཕྲང་སྒྲོལ་བའི་ལུགས་སུ་ངོ་སྤྲོད་ཀྱི་གདམས་ངག་དག་པ་བདེ་ཆེན་གྱི་ཞིང་ཁམས་ལུགས་འདི་རྣམས་མགུར་དུ་བཞེངས་པ།

འཛམ་གླིང་རྒྱལ་པོ་རྒྱ་གར་ཡུལ། །གཙུག་ལག་ཁང་ཆེན་བྷི་ཀ་མ། །རིག་པའི་འབྱུང་གནས་དེ་ཉིད་ཀྱིས། །བྱང་སྒོ་སྲུང་བའི་པཎྜི་ཏ། །མི་ཡི་སེང་གེ་འགྲན་ཟླ་མེད། །རྒོལ་བ་ངན་པའི་ཀླད་འགེམས་ཕྱིར། །གྱད་སྟོབས་པོ་ཆེ་ཡི་དཔེ་དང་མཚུངས། །བཀའ་རྒྱུད་སྡེ་བཞི་ལ་མ་རྨོངས་པ། །མཆོག་ཐུན་མོང་གི་དངོས་གྲུབ་བརྙེས་པ་དེ། །རྗེ་ནཱ་རོ་པཎ་ཆེན་མ་ལགས་སམ། །དེ་ཉིད་སྲས་ཀྱི་མཆོག་གྱུར་པ། །དཀའ་བ་སྤྱད་པའི་ཐུགས་རུས་ཅན། །ལྷོ་བྲག་མར་པ་ལོ་ཙཱ་ཞེས། །མཚན་ཡོངས་སུ་གྲགས་སོ་འབྲུག་སྒྲ་ལྟར། །རྗེ་སྐུ་དྲིན་ཅན་གྱི་སྤྱན་སྔ་ནས། །ཤཱཀ་ཐུབ་བསྟན་པའི་སྙིགས་མ་ལ། །མི་རྣམས་ཚེ་ཐུང་ལོངས་སྤྱོད་དབུལ། །བདུད་རིགས་བར་ཆད་མང་བའི་ཕྱིར། །དུས་ཡུན་རིང་སྡོད་པའི་ལོང་མེད་ཀྱིས། །ཤེས་བྱའི་མཐའ་ལ་ཆོད་དུས་མེད། །རྒྱུད་སྡེའི་མཁྱེན་རྒྱ་མི་འཚལ་བར། བུ་སྒྲུབ་པ་སྙིང་པོར་ལོངས་ཤིག་གསུངས། །མི་ངས་ཀྱང་ལེ་ལོ་མ་བགྱིས་ཏེ། །རྗེས་གསུངས་པའི་བཀའ་བཞིན་རྗེས་སུ་ཉན། །རི་ཁྲོད་བས་མཐའ་བསྙགས་ནས་ཀྱང༌། །ལུས་དཀའ་ཐུབ་སྤྱད་དེ་བསྒོམས་པ་ལས། །ཉམས་ཅུང་ཟད་རྒྱུད་ལ་སྐྱེས་པ་ཡོད། །སེམས་ལྷན་ནེ་གཏོད་ཅིག་སྐལ་བཟང་མ། །སྤྱིར་འོ་སྐོལ་འགྲོ་དྲུག་སེམས་ཅན་ལ། །གཞི་བར་དོའི་ཆོས་དྲུག་ཤེས་ཀྱང་འཚལ། །ལམ་སྲིད་པ་གསུམ་གྱི་འབྱུང་འཇུག་གིས། །གནས་ཁམས་གསུམ་འཁོར་བ་ཡང་ལྡོག །འཕྲང་འཛུགས་མེད་གསུམ་གྱི་སོ་མཚམས་སུ། །ཤུལ་རིང་མགྲོན་གྱི་མི་རྣམས་ལ། །མཛའ་བཤེས་གཉེན་གྱི་བྱ་ར་བས། །དགའ་བྲོད་གདང་ནས་བསུ་བ་ཡོད། །སུན་མ་དེ་དང་མ་མཇལ་ན། དགྲ་སྣང་གཤེད་མའི་ཆས་བརྙེས་པས། །བྱ་ལྟ་ཤུལ་དུ་འོང་སྟེ་མཆི། །དཔུང་དེད་དཔོན་གསུམ་དང་མ་འགྲོགས་ན། །དགའ་བྲོད་རྒྱུས་མེད་འཇིགས་བཅས་ཚོགས་པ་རྣམས། །མ་མཐོང་འཇིགས་པའི་སྐུངས་ས་ནས། །ལུང་སྟོན་བདུད་ཀྱི་ཕོ་ཉ་གསུམ། །ཐར་མེད་ཇག་པས་འདམ་ན་བསྒྲུགས། །འདྲ་མིན་སྤྲུལ་པའི་གཟུགས་བརྙན་གྱིས། །བསླུ་བའི་ཚིག་གིས་ཡིད་བསྒྱུར་ཏེ། །ལམ་གོལ་ལོག་པར་ཁྲིད་ནས་སུ། །བདུན་ཕྲག་བདུན་པ་ཡན་ཆོད་དུ། །སྣང་མུན་སྲིད་པའི་བར་དོ་རུ། །ཚ་གྲང་སྡུག་བསྔལ་ཉམས་སུ་མྱོང༌། །དེ་ནས་ལས་ཀྱི་རྗེས་འབྲང་སྟེ། །སླར་ཡང་འཁོར་བའི་བཙོན་རར་འཛུད། །བཙོན་ར་དེ་ལས་ཐར་འདོད་ན། །ད་རེས་འཁོར་འདས་བར་དོ་རུ།

གནས་ལུགས་ངོ་སྤྲོད་ཕྱག་རྒྱ་ཆེ། །གཞི་ལྟ་བ་གཏན་ལ་དབབ་ཀྱང་འཚལ། །སྣང་བ་སྐྱེ་ཤིའི་བར་དོ་རུ། །རིག་པ་སེམས་ཀྱི་རྩལ་སྦྱངས་པ། ལམ་བསྐྱེད་རྫོགས་གཉིས་ལ་འབད་ཀྱང་འཚལ། །རང་བཞིན་ལམ་གྱི་བར་དོ་རུ། །གཉུག་མའི་ཡེ་ཤེས་ངོས་བཟུང་ཕྱིར། །སྙན་བརྒྱུད་ཀྱི་གདམས་ངག་བསྒོམ་ཡང་འཚལ། །རྨི་ལམ་གཉིད་ཀྱི་བར་རོ་རུ། །བག་ཆགས་ལམ་དུ་བསླང་བའི་ཕྱིར། །འོད་གསལ་སྒྱུ་ལུས་སྦྱང་ཡང་འཚལ། །ཐ་མལ་སྲིད་པའི་བར་དོ་རུ། །སྐུ་གསུམ་མངོན་དུ་འགྱུར་བའི་ཕྱིར། །ཞིང་ཁམས་གསུམ་དུ་བགྲོད་ཀྱང་འཚལ། །གལ་ཏེ་མངོན་དུ་མ་གྱུར་ན། །སྐྱེ་གནས་བརྒྱུད་པའི་བར་དོ་རུ། །སྨོན་ལམ་དག་པའི་མཚམས་སྦྱར་ནས། །རྒྱུ་འབྲས་མི་བསླུའི་རྟེན་འབྲེལ་གྱིས། །དལ་འབྱོར་འཛོམ་པའི་ལུས་ཐོབ་ཅིང༌། །སྔ་མའི་ལས་འཕྲོ་སད་ནས་ཀྱང༌། །ལམ་གྱི་རྟོགས་པ་མཐར་ཕྱིན་ཏེ། །རིང་པོར་མི་ཐོག་དེ་ཉིད་དང༌། །གྲོལ་བར་འགྱུར་བར་ཐེ་ཚོམ་མེད། །ཁྱད་པར་ཡ་མཚན་ཆེ་བའི་བུད་མེད་ལྔ། །རྩེ་གཅིག་གུས་པས་བཀའ་ཉན་ཅིང༌། །དོན་ཆེད་དུ་བསྐྱར་ཏེ་ཞུ་བ་ལ། །མི་ཁོ་བོས་བར་དོའི་གདམས་ངག་བཤད། །རྗེ་ལྷོ་བྲག་མར་པའི་ཐུགས་ཕྱུང་ཡང༌། །དོན་འདི་ལས་ཟབ་པ་ཡོད་རེ་ཀན། །ཞེས་མགུར་དུ་བཞེངས་པ་ལ། ཡང་བཞིན་བཟང་མ་དེ་རྣམས་ལངས་ནས་ཕྱག་དང་བསྐོར་བ་ལན་བདུན་བདུན་བྱས་ནས་རིན་པོ་ཆེའི་ཕྲ་བཀོད་པའི་མཎྜལ་ཕུལ་ནས། རྗེ་བཙུན་གྱི་སྐུ་གསུང་ཐུགས་ཆེ་བའི་ཡོན་ཏན་ལ་བསྟོད་ཅིང་ལུས་སྙོམས་པར་འཇུག་པའི་དགའ་བཞིའི་ཡེ་ཤེས་བདེ་སྟོང་གི་མཆོད་པ་འབུལ་བ་དང༌། བར་དོ་ངོ་སྤྲོད་ཀྱི་ཆོས་དེ་རྣམས་ཚིག་ཞིབ་རྒྱས་སུ་བསྙད་ཅིང་དོན་མདོར་འདུས་པ་ཉམས་སུ་བླངས་བ་ཅིག་གནང་འཚལ། །ཞེས་ཞུ་དོན་གླུ་རུ་ཕུལ་བ་འདི་སྐད་དོ། །རྗེ་འགྲོ་བ་འདྲེན་མཛད་བཀའ་དྲིན་ཅན། །ལྕགས་ལ་གསེར་འགྱུར་བཏབ་པ་བཞིན། །སྙན་བརྒྱུད་དག་པའི་བདུད་རྩི་ཡིས། སྡུག་བསྔལ་བདེ་བར་བསྒྱུར་མཛད་པ། །ཕ་སངས་རྒྱས་ཁྱེད་ལ་ཕྱག་འཚལ་གྱིས། །ཐུགས་བརྩེ་བས་མི་འབྲལ་རྟག་སྐྱོང་དང༌། །རྒྱུད་སྦྱངས་པ་ཅན་གྱི་སྣང་བ་ལ། །ཞིང་ཡོངས་སུ་དག་པ་ཆོས་ཀྱི་དབྱིངས། །བདེ་ཆེན་སྤྲོས་བྲལ་གྱི་ཕོ་བྲང་དེ། །རྗེ་བླ་མའི་གདན་ས་མ་ལགས་སམ། །ཌཱ་ཀི་སྤྲིན་ཚོགས་འདུ་བའི་དབུས། །གདོན་རིག་སྟོང་དབྱེར་མེད་སེང་གེའི་ཁྲི། །སྲིད་པའི་སྐྱོན་སྤངས་པདྨ་ཅན། །སྣ་ཚོགས་རྟོག་པའི་སྤྲིན་བྲལ་བ། །འོད་གསལ་ཉི་ཟླའི་དཀྱིལ་འཁོར་ལ། །ཕ་བླ་མ་རྗེ་བཙུན་བཞུགས་པ་དེ། །སྐུ་ལྟ་བས་མི་ངོམ་གཟི་མདངས་ཅན། །ཞལ་ལྷན་ནེ་ལྷ་ངེ་ཤིན་ཏུ་མཛེས། །ཡོན་ཏན་ཚོགས་ཀྱིས་རབ་བརྒྱན་ཏེ། །དཔེ་བྱད་མཚན་གྱིས་སྤྲས་པའི་ཕྱིར།

རྒྱལ་སྲས་གཞོན་ནུ་ཉིད་དང་མཚུངས། །སྐུ་མཐོང་ནས་དགའ་བའི་རྗེ་ལ་བསྟོད། །གསུང་སྒྲ་དབྱངས་སྙན་པ་དྲི་ཟའི་གླུ། །སྒྲ་རང་སྣང་སྟོང་པ་ཆོས་ཀྱི་སྒྲ། །བདེ་ཆེན་སེང་གེ་སྒྲ་སྒྲོགས་པ། །བདུད་དང་མུ་སྟེགས་སྐྲག་མཛད་ཅིང༌། །སྐལ་ལྡན་གདུང་བ་སེལ་མཛད་པ། །གསུང་དེ་ལ་སྙན་པས་ཕྱོགས་བཅུར་བསྟོད། །ཐུགས་མི་བྱེད་རྡོ་རྗེའི་སྙིང་པོ་ལྟར། །ཤེས་བྱའི་མཐར་ཐུག་ཀུན་ལ་མཁས། །ལྟ་བ་ཀུན་ཡངས་ནམ་མཁའ་ལ། །བྱང་ཆུབ་སེམས་ཀྱི་འོད་ཟེར་གྱིས། །གདུལ་བྱའི་མུན་པ་སེལ་མཛད་པ། །ཐུགས་མི་འགྱུར་བ་ཡི་རྗེ་ལ་བསྟོད། །རྗེ་སངས་རྒྱས་ཀྱི་ངོ་བོ་སྐུ་གསུང་ཐུགས། །སྣ་ཚོགས་སིདྡྷི་སྦྱིན་པའི་ཕྱིར། །ཡིད་བཞིན་ནོར་བུ་ལྟ་བུ་ཁྱོད། །རྒྱལ་མཚན་རྩེ་མོ་སྤྱི་གཙུག་གིས། །ཅོད་པན་གདན་ལ་རབ་བཞུགས་ནས། །བསམ་པ་དག་པས་བྱི་དོར་བྱས། །གཡེལ་བ་མེད་པར་ཉིན་མཚན་དུ། །ཕྱག་བྱས་མཆོད་ཅིང་གསོལ་བཏབ་ནས། །ཅི་འདོད་རེ་བ་སྐོང་མཛད་ཅིང༌། འདོད་པའི་དོན་རྣམས་སྒྲུབ་མཛད་པ། །དབང་གི་རྒྱལ་པོ་ལྟ་བུ་ཡི། །རྗེ་རིན་པོ་ཆེ་ལ་ཕྱག་འཚལ་ལོ། །ཁྱེད་ཀྱི་ཐུགས་རྗེའི་སྤྲིན་ཚོགས་ལས། །བྱིན་རླབས་ཡེ་ཤེས་བདུད་རྩི་ཡི། །ཆར་བབས་འོ་མའི་རྒྱུན་དེ་ལས། །སྐལ་ལྡན་འགའ་ཞིག་འཐུང་བྱེད་པ། །སྐྱེ་གནས་འདི་ཉིད་ཁོ་ན་ལ། །ཉོན་མོངས་ཐ་བ་བཏུལ་ནས་ཀྱང༌། །རྟོགས་པའི་མྱུ་གུ་འཁྲུངས་གྱུར་ཅིང༌། །བཅུ་གསུམ་རྡོ་རྗེ་འཛིན་པའི་ས། །སྐུ་དང་ཡེ་ཤེས་འཕྲིན་ལས་ཀྱི། །ལོ་འབྲས་མེ་ཏོག་ཕུན་སུམ་ཚོགས། །འཁོར་ཀུན་རབ་ཏུ་ཚིམ་མཛད་པ། །རིང་པོར་མི་ཐོགས་བསྐྲུན་པར་ཤོག །དེ་མ་ཐོབ་ཀྱི་བར་དུ་ཡང༌། །ཕོ་ཉས་བགྲོད་པའི་ལམ་གྱི་རྟེན། །ཟག་བཅས་ལུས་ཀྱི་བདེ་བ་ཡང༌། ཟག་མེད་ཏིང་འཛིན་ཆེར་སྐྱེད་པ། །དགའ་བ་རྣམ་བཞིའི་ཡེ་ཤེས་ཀྱི། །བདེ་སྟོང་ཏིང་འཛིན་ལ་གནས་ཤིང༌། །དབུ་མའི་ལམ་ལ་འཇུག་པའི་ཕྱིར། །ཡོངས་སུ་སྦྱངས་པའི་ཤེས་རབ་ལ། །ཁོ་མོས་བགྱིད་པར་འཚལ་ལགས་པས། །དགྱེས་བཞིན་ཁྱེད་ཀྱིས་གནང་བར་མཛོད། །དེ་རྗེས་སླད་ནས་ཞུ་བའི་དོན། །ཆོས་འདི་བར་དོ་འཕྲང་སྒྲོལ་ལ། །ཕྱོགས་སྙན་ཚིག་གི་བརྡ་ཡི་མཇལ། །དམར་ཁྲིད་ཞིབ་ཏུ་བསྙད་པ་དང༌། །སྐུ་བཞི་ངོ་སྤྲོད་དོན་གྱི་གནད། །མངོན་གྱུར་དུས་དང་ས་མཚམས་ཀྱི། །མདོར་བསྡུས་འདི་ལས་མེད་ཅེས་པ། །ཞལ་ཁྲིད་ལག་ལེན་བསྡུས་པ་ཞུ། །གཞན་ཡང་ཁྱེད་ཀྱི་མཐུ་ཡིས་ཀྱང༌། །ཆབ་འོག་འབངས་སུ་གྱུར་པ་ལས། །སྣ་ཚོགས་གདམས་པའི་བཅུད་བསྟན་པ། །རྒྱུད་དང་དབང་པོ་ཚིམ་གྱུར་ནས། །སྒྲུབ་པའི་འབྲས་བུ་མཐར་ཕྱུངས་ཏེ། །ཚེ་འདིའི་སྣང་བ་ཁོ་ན་ལ། །རྟགས་དང་ཡོན་ཏན་སྣ་ཚོགས་རྣམས། །རྗེ་བཙུན་ཁྱེད་དང་མཉམ་པར་ཤོག

།ཅེས་མཇུག་དག་པ་སྨོན་ལམ་དང་བཅས་པའི་གླུ་རྗེ་བཙུན་གྱི་སྙན་དུ་ཕུལ་བས། ཡང་རྗེ་བཙུན་གྱིས་བཀའ་སྩལ་པ། བཞིན་བཟང་མ་རྣམས་གཞི་ཁམས་གསུམ་ན་མི་ཁོམ་པ་བརྒྱད་ཀྱི་འདུ་བྱེད་ཀྱི་ཐང་ཆད་ཅིང་ལམ་སྲིད་པ་གསུམ་ན་ཡུན་རིང་དུ་གཤེགས་པས། ལུས་ངལ་དུ་གྱུར་པའི་ཤུལ་རིང་གི་མགྲོན་པོ་གསུམ་ཡོད་དེ། གསུམ་པོ་དེ་གང་ཞེ་ན། གདམས་ངག་ཀྱང་ཡོད་ལ་ཉམས་སུ་བླངས་པའི་གང་ཟག་དང༌། གདམས་ངག་ཀྱང་ཡོད་ལ་ཉམས་སུ་མ་བླངས་པའི་གང་ཟག་དང༌། གདམས་ངག་མེད་ལ་ཉམས་སུ་མ་བླངས་པའི་གང་ཟག་རྣམས་སོ། །སྔ་མ་དེ་ལ་ནི་སྲིད་པའི་ལམ་དང༌། འཇིགས་པའི་འཕྲང་དང༌། བདུད་ཀྱིས་བསྒུགས་པ་ལ་སོགས་པའི་ཡ་ང་བ་གང་ཡང་མེད་དོ། །སྒོམ་པའི་གནད་ཀྱི་གྲོལ་བའི་ཕྱིར་རོ། །ཕྱི་མ་ནི་སྐྱེ་བ་ཐ་མལ་པ་དང་མཚུངས་ཏེ་ཡ་ང་བ་དང་བཅས་པའི་ལམ་འཕྲང་དེ་རྣམས་སུ་ཞུགས་ནས་རང་བཞིན་གྱིས་བདུད་ཀྱི་གནས་སུ་ཁྲིད་དེ། ཁམས་གསུམ་འཁོར་བའི་གནས་སུ་སྐྱེ་ཤི་བར་མ་ཆད་ཟོ་ཆུའི་འཁྱུད་མོ་ལྟར་ལོངས་སྤྱོད་པའོ། །བར་མ་དེ་ལ་ཡང་སྔར་བསྟན་པ་ལྟར་ཡ་ང་བ་དང་བཅས་པའི་ལམ་འཕྲང་གི་དོགས་པ་དེ་རྣམས་བསལ་ཞིང༌། བར་ཆད་བདུད་ཀྱི་ཆས་བརྙེན་དེ་རྣམས་གཏན་ནས་དག་པའི་གདམས་ངག་ཡོད་དེ། ཁྱོད་ལ་མི་འགྱུར་བའི་དད་པ་དང༌། ཟབ་མོ་ལ་མོས་པའི་ཤེས་རབ་དང༌། ཕྱིར་མི་ལྡོག་པའི་བརྩོན་འགྲུས་ཀྱི་གོ་ཆ་ཡོད་ན་ཁམས་དང་དབང་པོའི་དུས་ཚོད་ལ་སྦྱར་ལ་ཁད་ཀྱིས་བསྙད་པར་བྱའོ། །ད་རེས་ཆོས་སྐུ་མངོན་གྱུར་གྱི་ས་མཚམས་ལག་ལེན་དུ་བསྟན་ནས། ལམ་འཆི་བའི་སྲིད་པ་དང༌། འགྱུ་བ་གནད་གཅོད་ཀྱི་འཕྲང༌། ཕྱི་ནང་འབྱུང་བའི་སྐྱེ་མཆེད་རིམ་གྱིས་ཐིམ་པའི་རྗེས་ལ་ཉོན་མོངས་པའི་འཆིང་བ་མཐའ་དག་ལས་གྲོལ་བ། ནམ་མཁའ་དངས་པ་ལ་ཉི་མ་ཤར་བ་ལྟ་བུ། ཆོས་ཀྱི་དབྱིངས་སྤྲོས་པ་ཐམས་ཅད་ཉེ་བར་ཞི་བ་ངོ་བོ་སྟོང་པ་ཉིད་ཀྱི་གནས་ལུགས་མ་བཅོས་པ་ཇི་ལྟ་བུ་ཅིག་དུས་དེར་འཆར་བས། དེ་ཀ་འཆི་བ་འོད་གསལ་ཆོས་ཀྱི་སྐུ་ཡིན་ཏེ།

དེ་ཡིན་པ་ལ་ཡིན་པར་ངོ་ཤེས་དགོས། དེ་ངོ་ཤེས་པར་བྱེད་པ་ལ་ད་ལྟ་བླ་མ་དམ་པས་ངོ་སྤྲད་པའི་གནས་ལུགས་ལྟ་བའི་དོན་གོ་བ་དང༌། མཚོན་བྱེད་ལམ་གྱི་འོད་གསལ་དང༌། གཉིད་ཀྱི་འོད་གསལ་སྦྱང་འཚལ། ལམ་སྲིད་པ་བར་དོ་ལ་སྔོན་བྱུང་ཡིད་ཀྱི་གཟུགས་ཅན་ལས་ཀྱི་གཤིན་རྗེ་འཚེ་བའི་འཕྲང༌། སྣང་མུན་འོད་ཀྱི་བར་དོ་རྒྱུ། དབང་པོ་ཀུན་ཚང་ཐོགས་པ་མེད་ཅིང་ལས་ཀྱི་རྫུ་འཕྲུལ་འོད་དང་ལྡན་པའི་ལུས་ཅིག་ཡོད་པ་དེ་ཀ་ལོངས་སྤྱོད་རྫོགས་པའི་སྐུ་ཡིན་ཏེ། ཟུང་འཇུག་ལྷ་ཡི་སྐུ་སྒྱུ་མ་ལྟ་བུར་བཞེངས་ནས་བག་ཆགས་སྔ་མའི་ལྷག་ལུས་སྦྱངས་པ་ཡིན་པས། དེ་ཡིན་པ་ལ་ཡིན་པར་ངོ་ཤེས་དགོས། དེ་ངོ་ཤེས་པར་བྱེད་པ་ལ་ད་ལྟ་བསྐྱེད་རིམ་ལྷ་ཡི་སྐུ་ལ་དམིགས་པ་གསལ་བ་དང༌། མཚོན་བྱེད་ལམ་གྱི་སྒྱུ་མ་རྨི་ལམ་ཟིན་པར་སྦྱོང་འཚལ། ལམ་སྲིད་པ་ཐ་མལ། རིག་པ་ལས་ཀྱི་རླུང་གིས་རང་དབང་མེད་པར་བསྐྱེད་པའི་འཕྲང༌། དྲི་ཟ་མངལ་གྱི་སྐྱེ་གནས་ཚོལ་བའི་དུས་དེར། ཕོ་མོ་སྦྱོར་བ་བྱེད་པ་ལ་ཆགས་སྡང་སྐྱེ་བས། སྔར་གྱི་གདམས་ངག་དྲན་པའི་གནད་ཀྱི་རང་ཉིད་བདེ་སྟོང་གི་ཉམས་དང་མི་འབྲལ་བར། གཉེན་པོའི་རྩལ་མཐར་ཕྱུང་བས་ལས་ཀྱི་སྣང་བ་འཆར། དུས་ཕྱིས་བསམ་བཞིན་སྐྱེ་བ་ལེན་པ་དེ་ཀ་སྐྱེ་བ་སྣ་ཚོགས་སྤྲུལ་པའི་སྐུ་ཡིན་ཏེ། དེ་ཡིན་པ་ལ་ཡིན་པར་ངོ་ཤེས་དགོས། དེ་ངོ་ཤེས་པར་བྱེད་པ་ལ་ད་ལྟ་གྲོལ་ལམ་གཏུམ་མོ་དྲོད་ཀྱི་ཡེ་ཤེས་སྐྱེད་པ་དང༌། ཆགས་ལམ་ལས་ཀྱི་ཕྱག་རྒྱ་ལ་བརྟེན་ནས་དབང་གསུམ་པའི་དོན་ཉམས་སུ་མྱོང་བས། ཕྲག་དོག་དང་མིག་སེར་སྦྱོང་འཚལ། མདོར་ཧྲིལ་གྱིས་དྲིལ་བ་ལ་འབྲས་བུ་གསུམ་མངོན་དུ་འགྱུར་ལུགས་ཀྱི་དུས་དང་ས་མཚམས་དེ་ལྟར་ཤེས་པར་བྱེད་འཚལ། རྗེ་ལྷོ་བྲག་མར་པའི་ཐུགས་ཀྱི་བཅུད་ཕྱུང་བ་སྙན་དོན་གྱི་ངོ་སྤྲོད་ཐབས་ལམ་རང་གནད་ཀྱི་མཐར་ཐུག་ཀྱང་དེ་ལས་མེད་དོ། །རྣལ་འབྱོར་ང་ཡི་དགོས་པའི་ཞེ་ཕུག་བློ་ཡིད་ཆེས་ཀྱི་གདིངས།

འཕྲལ་ཉམས་སུ་བླང་རྒྱུ་འདི་ལས་མེད་པས་བཞིན་བཟང་མ་ཁྱེད་དེ་ལྟར་ཤེས་པར་ཉམས་སུ་ལོངས་ཤིག །ཅེས་གསུངས་པས་མིག་བསྒྱུར་མ་དེ་རྣམས་ཀྱི་ནང་ནས་གཙོ་མོ་བཀྲ་ཤིས་ཚེ་རིང་མ་ཐབས་ལམ་ཟབ་མོའི་གནད་ཀྱི་ངོ་སྤྲོད་ལ་ཤིན་ཏུ་དད་པར་གྱུར་པ་དེས། ཡང་ཞབས་སྤྱི་བོར་བླངས་ནས་རྗེ་བཙུན་ལགས། དུས་འདི་ནས་བཟུང་སྟེ་སྐྱེ་གནས་ཐམས་ཅད་དུ་ཁོ་མོ་ཁྱེད་ཕྱི་བཞིན་འབྲང་ཞིང་ལས་ཀྱི་ཕྱག་རྒྱ་བགྱིད་པར་ངོ་སྤྲོད་ཀྱི་གནད་དེ་རྣམས་ཀྱི་རྟོགས་པ་མཐར་ཕྱིན་གྱི་བར་དུ་ཐུགས་ལ་བཏགས་འཚལ་ཞེས་ཞུ་བ་ནན་ཏན་དུ་གསོལ་བ་བཏབ་ནས་ཕྱག་དང་བསྐོར་བ་ལན་གྲངས་དུ་བྱས་ཏེ་སླར་མོ་རང་གི་གནས་སུ་སོང་སྐད་དོ། །རྗེ་རས་པ་ཆེན་པོ་མཚན་བརྗོད་པར་དཀའ་བའི་དཔལ་བཞད་པའི་རྡོ་རྗེ་འཆང༌། འཇིག་རྟེན་མིག་བསྒྱུར་གྱི་མཁའ་འགྲོ་མ་ལྔ་ཡི་འཕྲང་སྒྲོལ་གནད་ཀྱི་བར་དོ་ལ་དྲིས་པ་ལན་དང་བཅས་པའི་བརྡ་དོན་གླུ་བླངས་པ་རྣམས་ངན་རྫོང་སྟོན་པ་བོ་དྷི་རཱ་ཛ་དང༌། ཞུ་ཡས་ངེས་པ་ཞི་བ་འོད་གཉིས་ཀྱི་མི་བརྗེད་པའི་ཚིག་གིས་བཟུང་ནས་གསལ་བྱེད་ཡི་གེར་བཏབ་པ་རྫོགས་སོ།། །།ན་མོ་གུ་རུ། བྱ་ཟླ་བའི་ཚེས་བརྒྱད་ཡོལ་ཙམ་ན་དབེན་གནས་སྨན་ལུང་ཆུ་བར་དུ་རྗེ་བཙུན་དགོངས་པ་ལ་བཞུགས་པའི་ཚེ། འོད་དཀར་བ་ཅིག་དཀར་ལྷག་གེ་བྱུང་སྐད། དེ་ནས་མི་སྣང་བར་སྒྲ་སྙན་པ་ཅིག་སང་སང་བྱུང་ནས་ཨིན་ཙམ་ན་དྲི་ཞིམ་པོ་སྔོན་ཆད་བྲོ་མ་མྱོང་བ་བྲོ་རུ་བྱུང་ཙམ་ན། བཀྲ་ཤིས་ཚེ་རིང་མ་རྒྱན་ཐམས་ཅད་ཀྱིས་བརྒྱན་ནས་འཁོར་བཞི་པོ་གཅིག་གིས་སྒྲ་ཡི་བྱེ་བྲག་རོལ་མོའི་རིགས་མང་པོ་ཐོགས། གཅིག་གིས་དྲི་ཞིམ་མང་པོ་བསྲེགས་པའི་དུད་པ་ཐོགས། གཅིག་གིས་བཟའ་བ་དང་བཅའ་བ་གྱ་ནོམ་པ་སྣ་ཚོགས་ཐོགས། གཅིག་གིས་ན་བ་ཤིན་ཏུ་མང་པོ་དང་མེ་ཏོག་སྣ་ཚོགས་པ་ཐོགས་ཏེ་ཁོང་ལྔས་ཕྱག །བསྐོར་བ་བྱས་ནས་འདོད་ཡོན་གྱི་མཆོད་པ་སྣ་ཚོགས་ཕུལ་ནས། མགྲིན་གཅིག་ཏུ་སྡེབས་ནས་འདི་སྐད་བསྐུལ་བ།

རྗེ་མཚན་ལྡན་བླ་མ་རིན་པོ་ཆེ། །དཀྱིལ་འཁོར་ལྷ་ཡིས་མཚན་བཏགས་པ། །བཞད་པ་རྡོ་རྗེ་མི་ཟེར་རམ། །ཡབ་དང་ཡུམ་གྱིས་མཚན་གསོལ་བ། །མི་ལ་ཐོས་དགའ་མི་ཟེར་རམ། །རྒྱལ་ཁམས་ཡོངས་ཀྱི་མཚན་བཏགས་པ། །གྲུབ་ཐོབ་རས་པ་མི་ཟེར་བར། །མཚན་གསུམ་ཡ་མཚན་ལྡན་པ་དེ། །གངས་མཐོ་ལྡིང་རྒྱལ་མོའི་གཡས་ཟུར་ན། ཆུ་བོ་ལོ་ཧནྟའི་ཀླུང་འགྲམ་ན། །ཡུལ་ཡ་མཚན་སྨན་ལུང་ཆུ་བར་ན། སྒྲུབ་པ་སྙིང་པོར་ལྷུར་ལེན་ཅིང༌། །འཇིག་རྟེན་ཆོས་བརྒྱད་ཡལ་བར་དོར། །སྲིད་པའི་དགོན་པ་ནང་ནས་ཕྱུང༌། །ངོ་མཚར་ཆེན་པོའི་རྣལ་འབྱོར་པ། །བདག་ཅག་བུད་མེད་ལྔ་པོ་འདི། །རྫུ་འཕྲུལ་ལུས་ཀྱིས་འདིར་ལྷགས་ཏེ། །སྙན་པའི་ཚིག་དང་འཇམ་པའི་དབྱངས། །ཅི་བདེར་རོལ་པའི་མཆོད་པ་འབུལ། །པད་ཅན་དུང་ཅན་རི་མོ་ཅན། །གླང་པོ་ཆེ་དང་དཀོན་པ་བཞིན། །བདག་ཅག་རྣམས་ལ་ལྡན་མི་ལྡན། །ལས་རྒྱ་ཞུ་བ་བཀའ་གནང་ངོ༌། །དབབ་དང་ཟློག་དང་སྐྱིལ་བ་བཀྲམ། །བཀྲམ་པའི་སྦྱོར་བ་མཁྱེན་ལགས་སམ། །དེ་ལྟར་མཁྱེན་ན་མགྱོགས་བྱེད་ཀྱི། །ཕོ་ཉའི་ལམ་པ་ཡིན་པར་ངེས། །བཀའ་རྒྱུད་སྡེ་བླ་ན་མེད་པ་ནས། །ལྷ་དང་ཀླུ་དང་གནོད་སྦྱིན་གྱིས། །བུ་མོ་འགུགས་ཅེས་གསུངས་པས་ན། །བསྙེན་བཀུར་རྣམས་ཀྱི་ནང་ནས་ཀྱང༌། །ཕྱག་རྒྱ་མཚན་ལྡན་ཆེའོ་སྐད། །དེ་ཕྱིར་བདག་ཅག་འདིར་ལྷགས་མཆིས། །དེ་མཁྱེན་པར་མཛོད་ཅིག་སྐལ་པ་ཅན། །གཅེར་བུའི་ལུས་ལ་གཟི་མདངས་ཅན། །ཞེས་དེ་སྐད་གླུ་ཡིས་བསྐུལ་པ་དང༌། རྗེ་བཙུན་གྱིས་དེ་ཡི་ལེན་གསུངས་པ། དོ་ནུབ་ནམ་གྱི་ཆ་སྟོད་ལ། །ལྷང་ལྷང་གླུ་ཡིས་བརྡ་སྦྱར་བ། །གངས་ཁྱུང་མགོ་ཤེལ་གྱི་ཟུར་ཕུད་ལ། །ལྷོ་སྤྲིན་སྨུག་པོའི་བླ་རེ་བྲིས། །རྒྱུ་སྐར་མང་པོའི་ཕྲ་བཀོད་དེ། །སྨན་བཙུན་ཁྱེད་ཀྱི་ཕོ་བྲང་ཡིན། །ཚེ་རིང་དབང་ཆེ་སྐལ་པར་གནས། །དེ་སྲོག་གཅོད་སྤངས་པའི་རྣམ་སྨིན་ཡིན། །ཁྱེད་རྣམ་ཐོས་བུ་དང་ལོངས་སྤྱོད་མཉམ། །དེ་སེར་སྣ་སྤངས་པའི་རྣམ་སྨིན་ཡིན། །འཁོར་བཟང་བཀའ་བསྒོ་ཉན་པ་དེ། །བཟོད་ལ་ནན་ཏན་བྱས་པ་ཡིན།

དེ་ནས་དགའ་བར་སྤྲོ་བ་དེ། །བརྩོན་འགྲུས་ལེ་ལོ་མེད་པ་ཡིན། །ད་ལྟ་ང་དང་འཕྲད་པ་དེ། །སྨོན་ལམ་བཟང་པོ་བཏབ་པ་ཡིན། །དེ་དོན་བཟང་ལ་ཉེ་བའི་གླུ། །དེ་དོན་ལ་སྦྱར་ཏེ་བགྱིད་འཚལ་ན། །རྗེ་ནཱ་རོ་པཎ་ཆེན་བརྒྱུད་པ་འདི། །ལམ་རྩ་དང་རླུང་ལ་རྟེན་འབྲེལ་བསྒྲིགས། །མཆོད་པ་རྣམས་ཀྱི་ནང་ནས་ཀྱང༌། །ཕྱག་རྒྱ་མཚན་ལྡན་འབུལ་བ་དེ། །ཁྱད་པར་འཕགས་པའི་འབུལ་བ་ཡིན། །ཕྱག་རྒྱ་བཞི་དང་མཚན་ཉིད་འཚལ། །པད་ཅན་མདངས་ལྡན་བདེ་བ་རྒྱས། །དུང་ཅན་ཉམས་དགའ་བདེ་བ་མྱུར། །རི་མོའི་གཏིང་ཟབ་ཟག་པ་མེད། །གླང་པོ་དངོས་པོའི་གནས་ལུགས་རྟོགས། །ཉེས་པའི་སྐྱོན་དང་བྲལ་བ་དེ། །སྨན་བཙུན་བཀྲ་ཤིས་ཚེ་རིང་མ། །སྙོམས་འཇུག་གསང་བའི་བྷ་ག་ལ། །ཨེ་ཡིག་བཾ་གྱིས་མཚན་པ་ཡོད། །དེ་ཡི་ནོར་བུ་ཧཱུྃ་སྔོན་པོ། །ཕཊ་ཀྱིས་གཉིས་ཀའི་ཐིག་ལེ་བསྡམས། །ཐབས་དང་ཤེས་རབ་མཉམ་སྦྱོར་བས། །ཟུང་འཇུག་བདེ་བའི་མཆོད་པ་ཡིན། །དགའ་བ་བཞི་དང་སྐད་ཅིག་བཞི། །སྐུ་བཞི་ངོ་བོ་ཉིད་ཀྱི་ངང༌། །འབེབས་པ་རུས་སྦལ་འགྲོས་སུ་འབེབས། །བཟློག་པ་དུད་འགྲོའི་མཆུར་བཞིན་ཟློག །བསྐྱིལ་བ་ཨ་ཝ་དྷུ་ཏིར་བསྐྱིལ། །བཀྲམ་པ་རྣམ་རྒྱལ་ཕྱག་རྒྱར་བཀྲམ། །ཐིག་ནི་མྱ་ངན་འདས་པའི་ལམ། །ལེ་ནི་མྱ་ངན་འདས་པའི་ཡིན། །ལས་ནི་རྣམ་པ་སྣ་ཚོགས་ལ། །ལས་ནི་སྡོམ་སྦྱོར་མཚམས་སྦྱོར་ཅིག །ཕྱག་ནི་དེ་དང་དེ་རུ་མཇལ། །རྒྱ་ནི་འཁོར་འདས་གཉིས་སུ་མེད། །ལས་ནི་གང་དང་གང་བྱེད་དོ། །དེ་ཡི་གྲོགས་ནི་ཐམས་ཅད་བྱེད། །ཕྱག་ནི་བདེ་སྟོང་ཐམས་ཅད་ལ། །མི་འདའི་ཕྱིར་ནི་ཕྱག་ཡིན་ནོ། །སྙོམས་འཇུག་མགྱོགས་བྱེད་ཕོ་ཉའི་ལམ། །ཟག་བཅས་བདེ་བས་གང་བའི་ལམ། །གསལ་སྟོང་དངོས་གྲུབ་འབྱུང་བའི་ལམ། །མི་རྟོགས་ཆོས་སྐུ་སྤྲོས་བྲལ་ལམ། །བདེ་སྟོང་ལོངས་སྤྱོད་རྫོགས་པའི་ལམ། །གསལ་སྟོང་སྤྲུལ་པ་སྐུ་ཡི་ལམ། །མི་གསལ་མི་རྟོགས་བདེ་ཆེན་ལམ། །མགྱོགས་བྱེད་ལམ་ཞེས་དེ་ལ་བྱ། །དེ་ཕྱིར་ཆགས་ལམ་སྦྱོར་བ་ཡིན། །ཁྱེད་རང་ངེས་པར་ཐར་པ་འཐོབ། །རྣལ་འབྱོར་ངས་ཀྱང་བཙན་ས་ཟིན། །སྐལ་པར་ལྡན་ནོ་བཞིན་བཟང་མ། །ཞེས་མགུར་དེ་སྐད་བཞེངས་ནས་དེ་ཕྱིན་ཆད་ནས་ལས་ཀྱི་ཕྱག་རྒྱ་མཛད་དེ།

བཟའ་བཏུང་གྱ་ནོམ་པའི་ཡོན་བདག་མཛད། སྒོ་གཉིས་ཀྱི་ཐུགས་ཚིམ་པར་བྱས་སོ། །ལྷ་མ་ཡིན་གྱི་བུ་མོ་མཉེས་བཞིན་དུ་ཕྱག་རྒྱ་མཛད་དོ། །སྤྱིར་བཀྲ་ཤིས་ཚེ་རིང་མ་དང༌། ལ་ཕྱིའི་འབྲོག་སྨན་ཟུ་ལེ་མ་དང༌། ས་ལ་མང་བའི་སྨན་བཙུན་མ་དང༌། ལིང་ཤིང་བྲག་གི་སྨན་བཙུན་མ་ལྔ་ལ་ཕྱག་རྒྱ་མཛད་དེ། གཅིག་ལས་ཁྱད་པར་དུ་ལྷག་པ་བཀྲ་ཤིས་ཚེ་རིང་མ་ཡིན་ནོ། །མི་མ་ཡིན་གྱི་བུ་མོ་ལས་ཀྱི་ཕྱག་རྒྱ་འགུགས་ནུས་པའི་སྐྱེས་བུ་ཆེན་པོ་ནུས་པ་ཅན་དཔལ་བཞད་པ་རྡོ་རྗེ་དང༌། ལྗོངས་ཀྱི་བདག་མོ་བཀྲ་ཤིས་ཚེ་རིང་མ་གཉིས་ཕྱག་རྒྱའི་དྲིས་ལན་གྱི་མགུར་བདེ་སྟོང་ཡེ་ཤེས་སྤྲིན་གྱི་ཕྲེང་བ་ཞེས་བྱ་བ་ངན་རྫོང་སྟོན་པ་བོ་དྷི་ར་ཛ་དང༌། རས་པ་ཞི་བ་འོད་ཅེས་བྱ་བའི་སྐལ་ལྡན་གཉིས་ཀྱིས་ཚོགས་དང་མཎྜལ་ཕུལ་ཞིང་གསོལ་བ་བཏབ་སྟེ་ཡི་གེར་བཀོད་པའོ། །དེ་ཐམས་ཅད་བཀྲ་ཤིས་ཚེ་རིང་མའི་སྐོར་རོ།། །།དེ་ནས་རྗེ་བཙུན་ཆེན་པོ་ཅོག་རོ་འབྲི་མཚམས་སུ་བྱོན་པ་ལ། མདོ་བཀྲ་དཔལ་བརྩེགས་བྱ་བ་ན་བུད་མེད་བུ་ཆུང་འཚོ་བ་ཅིག་འདུག་པས། ཆོ་ཡི་བུ་འཚོས་པས་ལས་མ་ཟིན། ལས་བྱས་པས་བུ་ངུས་པས་མོ་ན་རེ། རྣལ་འབྱོར་པ་དལ་པོར་བསྡད་ཀྱང་ཚིལ་བུ་ཡང་མི་སྐྱེ། ང་ཡི་བུ་འདི་འཚོས་ལ་དྲོ་སྦྱིན་ཟེར་བས། རྗེ་བཙུན་གྱིས་ཁྱོད་ཀྱི་བལྟས་པས་ང་དལ་དལ་འདྲ་སྟེ་ངེད་ལ་དལ་བའི་ལོང་སྐབས་མེད་གསུངས་ནས་མགུར་བཞེངས་པ། རྗེ་བཀའ་དྲིན་ཅན་ལ་ཕྱག་འཚལ་ལོ། །གངས་སྟོད་ཀྱི་སེང་ལྕམ་དཀར་མོ་ང༌། །སེང་དལ་ཡང་དལ་ལ་བྲེལ་ཡང་བྲེལ། །ལུས་དལ་ཏེ་གངས་སྟོད་ཕྱོགས་སུ་འཕྱོ། །སེམས་བྲེལ་ཏེ་སྐད་ཅིག་ཡེངས་པ་མེད། །དགྲ་བུ་ཡུག་འདི་ལ་ཁོང་ཟོན་འཚལ། །ནགས་སྟོད་ཀྱི་རྒྱ་སྟག་ཁྲ་ཆུང་ང༌། སྟག་དལ་ཡང་དལ་ལ་བྲེལ་ཡང་བྲེལ། །ལུས་དལ་ཏེ་ནགས་ཁྲོད་ཀུན་ཏུ་འཕྱོ། །སེམས་བྲེལ་ཏེ་སྐད་ཅིག་ཡེངས་མི་ཁོམ། །དགྲ་ས་མདའ་འདི་ལ་ཁོང་ཟོན་འཚལ། །བྲག་སྟོད་ཀྱི་ཐང་དཀར་རྒོད་པོ་ང༌།

དལ་ཡང་དལ་ལ་བྲེལ་ཡང་བྲེལ། །ལུས་དལ་ཏེ་རི་གསུམ་རྩེ་ལ་འཕྱོ། །སེམས་བྲེལ་ཏེ་སྐད་ཅིག་ཡེངས་མི་ཁོམ། །དགྲ་ཐག་རྙི་འདི་ལ་ཁོང་ཟོན་འཚངས། །མཚོ་སྟོད་ཀྱི་ཉ་མོ་གསེར་མིག་ང༌། །དལ་ཡང་དལ་ལ་བྲེལ་ཡང་བྲེལ། །ལུས་དལ་ཏེ་རྒྱལ་ཁམས་ཕྱོགས་མེད་འགྲིམ། །སེམས་བྲེལ་ཏེ་སྐད་ཅིག་ཡེངས་ཁོམ་མེད། །དགྲ་ལྕགས་ཀྱུ་འདི་ལ་ཁོང་ཟོན་འཚལ། །གུང་ཐང་གི་མི་ལ་རས་པ་དང༌། །དལ་ཡང་དལ་ལ་བྲེལ་ཡང་བྲེལ། །ལུས་དལ་ཏེ་རྒྱལ་ཁམས་ཕྱོགས་མེད་འགྲིམ། །སེམས་བྲེལ་སྟེ་སྐད་ཅིག་ཡེངས་ཁེམ་མེད། །དགྲ་འཁོར་བ་འདི་ལ་ཁོང་ཟོན་འཚལ། །ཁྱོད་བུ་དང་པོ་ནོར་བུ་རིན་ཆེན་འདྲ། མིག་ཏུ་བཅུག་ཀྱང་རྩུབ་པ་མེད། །བར་དུ་བུ་ལོན་དེད་དྲག་པོ། །ཅི་ཡོད་བྱིན་ཡང་མགུ་བ་མེད། །ཐ་མ་ཁྱིམ་མཚེས་སྙིང་རིང་པོ། །ལྟོགས་གྲིར་ཤི་ཡང་ཚོར་བ་མེད། །དེ་འདྲའི་བུ་འཚོ་ངས་མི་ཁོམ། །ཞེས་དལ་བྲེལ་ལྔའི་མགུར་གསུངས་པས་ཡོན་བདག་མོ་ན་རེ། ཁྱེད་དལ་བྲེལ་གྱི་བཤད་པ་མང་པོ་འདུག་གི ཁྱོད་ཟན་སློང་དུ་ཤོག་དང་ཁམ་གཅིག་ཀྱང་མི་སྟེར་ཟེར་ནས་མོ་ཁྲོས་དེ་རྣམས་ཁོང་རྣམས་དྲོ་ཟ་བའི་དུས་སུ་མི་གཅིག་གིས་རྣལ་འབྱོར་པ་བཟང་པོ་གང་ན་ཡོད་མི་ཤེས་པས་དེ་བོས་དང་ཟེར་བས། རྗེ་བཙུན་ཡང་བྱོན་པས། མི་ཅིག་ན་རེ། རྣལ་འབྱོར་པ་ཁྱོད་ལས་བཅོལ་བ་དུམ་པ་བྱེད་ཐང༌། ཉལ་བས་ཚིལ་བུ་ཡང་མི་སྐྱེ་ཟེར་བས། རྗེ་བཙུན་གྱིས། ཡོན་བདག་ང་ཉལ་བས་ཚིལ་གསོག་པ་མ་ལགས། ད་ང་དལ་བའི་ལོང་སྐབས་སྐད་ཅིག་ཀྱང་མེད་གསུངས་ནས་མགུར་བཞེངས་པ། བླ་མ་ཡི་དམ་རྣམས་ལ་གསོལ་བ་འདེབས། དཔལ་རྡོ་རྗེ་འཆང་ཆེན་མན་ཆད་ནས། །རང་རྩ་བའི་བླ་མ་ཡན་ཆོད་དུ། །སྐུ་ཡོན་ཏན་རྒྱ་མཚོ་ལྟ་བུར་བཞུགས། །བྱིན་རླབས་ཀྱི་འོད་ཟེར་ཕྱོགས་བཅུར་འགྱེད། །རྣལ་འབྱོར་ལས་མ་ནུས་ལ་བྱིན་གྱིས་རློབས། །འཛམ་གླིང་ཡངས་པའི་ལྷ་མི་གསོན། །སྒོས་འདིར་བཞུགས་ཡོན་བདག་ཕོ་མོ་གསོན། །སྤྱན་ཅི་རི་བལྟས་པའི་གཅེན་ལོང་གསོན། །སངས་རྒྱས་རང་ལ་ཡོད་པ་མཐོང་ལགས་སམ། །སྙན་ལྷན་ནེ་ཉན་པའི་འོན་པ་ཚོ་གསོན་དང༌། །འཆི་བ་འདི་ཀུན་ལ་འོང་བ་ཚོར་ལགས་སམ། །སེམས་བསྐྱེད་དུ་རེ་བའི་གཅོལ་ཆུང་ཚོ་གསོན་དང༌། །རྒས་པ་འདི་ཀུན་ལ་འོང་བ་དྲན་ལགས་སམ། །ཡོད་དུ་རེ་བའི་ཕྱུག་པོ་ཚོ་གསོན་དང༌། །ཚེ་ཕྱི་མའི་བརྒྱགས་ཕྱེ་ཐོག་ལགས་སམ། །དཔའ་རྩལ་སྙིང་རུས་ཅན་ཚོ་གསོན་དང༌། །དགྲ་འཁོར་བའི་གཡུལ་ངོ་ཟློག་ལགས་སམ། །ཤོ་མེད་ཀྱང་བྲེ་མོ་བགྱིས་པ་ལགས། །ངེད་རྣལ་འབྱོར་དལ་སྙམ་བྲེལ་བ་ལགས། །བྲེལ་བའི་བྲེལ་ལུགས་བཤད་ཙམ་ན། །ཚེ་ངེས་མེད་ཡུར་བའི་ཉའུ་ཆུང་འདྲ། །འཆི་བདག་བདུད་འདི་སོ་བྱས་ཉ་བསྒུགས་འདྲ། །ངེས་མེད་ཀྱི་ཉ་ཆུང་བཟུང་དོགས་ནས། །ཆོས་སྐྱེ་མེད་ཀྱི་རྒྱ་མཚོར་བྲོས་བྲོས་ནས། །ངེད་ཀྱང་དལ་བའི་ལོང་མ་བྱུང༌། །ན་སོ་གཞོན་པ་འདི་སོས་ཀའི་མེ་ཏོག་འདྲ། །རྐྱེན་ངན་པ་འདི་དུས་ཀྱི་བ་མོ་འདྲ། །མེ་ཏོག་སད་ཀྱི་འཁྱེར་དོགས་ནས། །ཚེ་ལོང་མེད་རྒྱུད་ལ་འགེལ་འགེལ་ནས། །དེས་ཀྱང་དལ་བའི་ལོང་མ་བྱུང༌། །གནས་བར་དོའི་ས་འཕྲང་དོགས་མོ་ལ།

དགྲ་དུག་ལྔའི་ཇག་པས་ཤ་བསྒུགས་བྱེད། །ཡིད་བཞིན་ནོར་བུ་ཤོར་དོགས་ནས། །བསམ་གཏན་གྱི་དཔེའུ་བརྩེགས་བརྩེགས་ནས། །བདག་དེས་ཀྱང་དལ་བའི་ལོང་མ་བྱུང༌། །འཁོར་བ་སྡུག་བསྔལ་གྱི་རྒྱ་མཚོ་ན། །ཉོན་མོངས་ཀྱི་རྦ་རླབས་ཕྱོགས་བཅུར་འཕྲོ། །སྡུག་བསྔལ་གྱི་རྦ་ལ་གཡེང་དོགས་ནས། །མྱང་འདས་ཀྱི་སྐམ་ལ་བསྙགས་བསྙགས་ནས། །བདག་དེས་ཀྱང་དལ་བའི་ལོང་མ་བྱུང༌། །ཁམས་གསུམ་འཁོར་བའི་ཕ་ཡུལ་ན། །གཏི་མུག་མུན་པ་སྨག་ཏུ་འཐིབ། །གཏི་མུག་གི་མུན་པས་ནོན་དོགས་ནས། །འོད་གསལ་གྱི་མར་མེ་སྦར་སྦར་ནས། བདག་དེས་ཀྱང་དལ་བའི་ལོང་མ་བྱུང༌། །སྤྱིར་འདུས་བྱས་འདི་ཆུ་ཡི་ལྦུ་བ་འདྲ། །སྐྱེ་རྒ་ན་འཆི་རྦ་རླབས་ཆེན་པོ་འདྲ། །འདུས་བྱས་ཀྱི་མཁར་དཔེ་ཞིག་དོགས་ནས། །འཆི་མེད་གཉུག་མའི་ངང་དུ་ཀློད་ཀློད་ནས། །བདག་དེས་ཀྱང་དལ་བའི་ལོང་མ་བྱུང༌། །འཁོར་བ་འདི་ཟོ་ཆུས་འཁྱུད་མོ་འདྲ། །འཁོར་བའི་འདམ་དུ་བྱིང་དོགས་ནས། བརྩོན་འགྲུས་ཀྱི་ཟམ་པ་འཛུགས་འཛུགས་ནས། །བདག་དེས་ཀྱང་དལ་བའི་ལོང་མ་བྱུང༌། །ད་མི་ཆོས་ཤུལ་ཀའི་མགྲོན་པོ་འདྲ། །གནས་ངན་སོང་གསུམ་འདི་གཡང་ས་ཆེ། །ངན་སོང་གི་གཡང་ལ་ལྷུང་དོགས་ནས། །ཐར་པའི་ཐེམ་སྐས་འཛུག་འཛུག་ནས། །བདག་དེས་ཀྱང་དལ་བའི་ལོང་མ་བྱུང༌། །ཞེས་གསུངས་པས་ཡུལ་དེའི་མི་ཐམས་ཅད་ཀྱིས་འདི་མི་ལ་རས་པ་དེ་ཡིན་པ་འདྲ་ཞེས་གླེང་བ་དེ་གསན་ནས། དཔོན་སློབ་གཉིས་མཚོ་རྔ་དེལ་ཆུང་བྱ་བར་བྱོན། ཡུལ་དེའི་སྐྱེས་པ་དང་བུད་མེད་ཐམས་ཅད་འདུས། ཤ་ཆང་ལ་སོགས་བསྙེན་བཀུར་གྱི་ཡོ་བྱད་མང་པོ་ཁྱེར་ནས་ཞལ་ལྟར་ཕྱིན། དེ་རྣམས་ཀྱི་ནང་ནས་བུ་མོ་གཞོན་ནུ་མ་ལྔ་གྲལ་བསྒྲིགས་ཏེ་མགྲིན་གཅིག་ཏུ་རས་པ་རྣམ་གཉིས་ལ་རྟོགས་པ་ཅི་འདུག་ཉམས་ཚད་པའི་ཕྱིར་ཞུ་དོན་གླུར་བླངས་པ། ལྷ་དཀོན་མཆོག་གསུམ་ལ་སྐྱབས་སུ་མཆི། །ཐུགས་རྗེ་ཅན་གྱིས་བྱིན་གྱིས་རློབས། །ཁྱེད་ཡར་བྱོན་རས་པ་རྣམ་གཉིས་པོ།

སྐུ་སྙན་པ་ཆེ་བས་རས་པ་འཁུམ། །ཁྱེད་འདིར་འཚོགས་དད་ལྡན་ཕོ་མོ་ཀུན། །གླེང་བརྗོད་མ་མང་དལ་ཅིག་གསོན། །ངེད་རང་གཞོན་རིག་བུ་མོ་ལྔ། །ངག་གྲེ་འགྱུར་སྙན་པའི་མཆོད་པ་འབུལ། །ཚིག་སྡེབས་སྦྱོར་དཔེ་ཡི་མཚོན་པ་ཡིན། །དོན་དགོས་ཆེད་ཅི་གདའ་སེམས་ལ་ཞོག །ཁྱེད་རས་པ་གཉིས་ལ་ཞུ་བ་ལགས། །གངས་དཀར་ཏི་སེ་སྐད་པ་དེ། །མ་མཐོང་རྒྱང་ནས་སྒྲ་ཆེ་བ། །གངས་ཤེལ་གྱི་མཆོད་རྟེན་འདྲའོ་སྐད། །མཐོང་ནས་དྲུང་དུ་གཏུགས་ཙམ་ན། །རི་མགོ་ཁ་བས་གཡོགས་པ་ཅིག །དེ་མཐའ་གཡའ་ཡིས་བསྐོར་བ་ཅིག །དེ་ལ་ངོ་མཚར་ཆེ་རྒྱུ་མེད། །དེ་ལ་ཡ་མཚན་ཅི་ཆེའང༌། །མཚོ་མོ་མ་ཕང་སྐད་པ་དེ། །མ་མཐོང་རྒྱང་ནས་སྒྲ་ཆེ་བ། །མཚོ་གཡུ་ཡི་མཎྜལ་འདྲའོ་སྐད། །མཐོང་ནས་དྲུང་དུ་གཏུགས་ཙམ་ན། ཀོ་མོག་ཆབ་ཀྱིས་བསྐོར་བ་ཅིག །དེ་ལ་ཆུ་ཐིག་བཏབ་པ་ཅིག །དེ་མཐའ་བྲག་རིས་རྒྱན་པ་ཅིག །དེ་ལ་ངོ་མཚར་ཆེ་རྒྱུ་མེད། །དེ་ལ་ཡ་མཚན་ཅི་ཆེ་ཨང༌། །བྲག་དམར་སྤོ་མཐོན་སྐད་པ་དེ། །མ་མཐོང་གོང་ནས་སྒྲ་ཆེ་བ། །བྲག་རིན་ཆེན་སྤུངས་པ་འདྲའོ་སྐད། །མཐོང་ནས་དྲུང་དུ་གཏུགས་ཙམ་ན། །སྤང་ལ་བྲག་རི་འབུར་བ་ཅིག །དེ་ལ་ནགས་ཚལ་སྐྱེས་པ་ཅིག །དེ་མཐའ་ཆུ་ཡིས་བསྐོར་བ་ཅིག །དེ་ལ་ངོ་མཚར་ཆེ་རྒྱུ་མེད། །དེ་ལ་ཡ་མཚན་ཅི་ཆེ་ཨང༌། །ཁྱེད་རས་ཆེན་རས་ཆུང་སྐད་པ་དེ། །མ་མཐོང་གོང་ནས་སྒྲ་ཆེ་བ། །གྲུབ་ཐོབ་རྣལ་འབྱོར་ལགས་སོ་སྐད། །མཐོང་ནས་དྲུང་དུ་གཏུགས་ཙམ་ན། །མི་ཆེན་ངོ་ཚ་མེད་པ་གཉིས། །ཁ་ནས་གླུ་ཆུང་ལེན་པ་གཉིས། །ལུས་ལ་རས་གོས་གྱོན་པ་གཉིས། །འཚོ་བ་སྤྲང་ཟས་ཟ་བ་གཉིས། །སྤྱོད་པ་ཅི་དགའ་བྱེད་པ་གཉིས། །དེ་ལ་ངོ་མཚར་ཆེ་རྒྱུ་མེད། །དེ་ལ་ངོ་མཚར་ཅི་ཆེ་ཨང༌། སྔོན་མ་བསྐོར་བ་ཅིག་མེད་པ་ལ། །ད་ནང་བསྐོར་བ་དོན་རེ་ཆུང༌། །སྔོན་མ་ཕྱིན་པ་ཅིག་མེད་པ་ལ། །ད་ནང་འོང་བ་རྐང་ཚག་ཆེ། །སྔོན་མ་མཐོང་བ་ཅིག་མེད་པ་ལ། །དེ་རིང་མཐོང་བ་རྒན་བྱིས་གཉིས། །སྔོན་མ་ཐོས་པ་ཅིག་མེད་པ་ལ། །དེ་རིང་ཐོས་པ་ཅལ་ཅོལ་གཏམ། །ཁྱེད་ཡང་ན་རྒྱལ་བའི་གདུང་འཚོབ་གཉིས། །ཡང་ན་བདུད་ཀྱི་བར་ཆད་བྱུང༌། །ལམ་འདི་གཉིས་གཅིག་ལས་འགྲོ་ས་མེད། །དེ་ཡང་བདུད་ཀྱི་བར་ཆད་བྱུང༌། །གླུ་དེ་ལ་ཤེས་ན་ལན་ཅིག་ཐོབ། །མི་ཤེས་རྣལ་འབྱོར་ཡུལ་དུ་བཞུད། །ཅེས་ཞུ་དོན་གླུ་རུ་ཕུལ་བས།

རྗེ་བཙུན་གྱིས་བུ་རས་ཆུང་པ་རམ་བུ་ཐེག་གསུངས་ནས་གླུ་ཡི་ལན་མགུར་དུ་བཞེངས་པ། ཕ་བླ་མ་རྣམས་ལ་ཕྱག་འཚལ་ལོ། །ཁྱེད་འདིར་འཚོགས་ཀྱི་དད་ལྡན་ཉ་མ་དང༌། །གླུ་གྲེ་འགྱུར་མཐུན་པའི་གཞོན་པ་རྣམས། །ཚིག་སྡེབ་སྦྱོར་ལེགས་པའི་བུ་མོ་ལྔ། །དོན་དམིགས་ནས་འདྲེན་ནོ་དབུས་ན་མོ། །མི་ང་ངོ་ཁྱོད་ཀྱི་ཤེས་མ་ཤེས། །རས་ཆེན་རས་ཆུང་བྱ་བ་ཡིན། །ང་རྒད་པོ་གཡས་ནས་གླུ་ལེན་པ། །མི་ལ་རྣལ་འབྱོར་བྱ་བ་ཡིན། །ཁོང་གཞོན་པ་གཡོན་ནས་རམ་འདེགས་པ། །གུང་ཐང་རས་ཆུང་བྱ་བ་ཡིན། །རྣལ་འབྱོར་སྙན་ཚིག་ཟུང་དུ་སྡེབས། །དྲིས་པའི་དཔེ་དོན་དངོས་རང་འཆད། །ཉམས་རྟོགས་ཁོང་ནས་རྡོལ་བའི་གླུ། །དོན་དགོས་ཆེད་ཅིག་གདའོ་སེམས་ལ་ཞོག །གངས་དཀར་ཏི་སེ་སྐད་པ་དེ། །མ་མཐོང་རྒྱང་ནས་སྒྲ་ཆེ་བ། །གངས་ཤེལ་གྱི་མཆོད་རྟེན་འདྲའོ་སྐད། །མཐོང་ནས་དྲུང་དུ་གཏུགས་ཙམ་ན། །རི་མགོ་ཁ་བས་གཡོགས་པ་ཅིག །རི་མགོ་ཁ་བས་གཡོགས་པ་དེ། །སྔོན་བདེ་གཤེགས་ཉིད་ཀྱིས་ལུང་བསྟན་པའི། །རི་བོ་གངས་ཅན་བྱ་བ་ཡིན། །སྤྱིར་འཛམ་བུ་གླིང་གི་ལྟེ་བ་ཡིན། །སེང་གེ་དཀར་མོའི་འགྱིང་བ་ཡིན། །གངས་ཤེལ་གྱི་མཆོད་རྟེན་བགྱི་བ་དེ། །ལྷ་དབང་ཕྱུག་ཆེན་པོའི་ཕོ་བྲང་ཡིན། །སྡེ་བརྒྱད་ཀུན་གྱིས་མཆོད་པའི་གནས། །དེ་མཐའ་གཡའ་རིས་བསྐོར་བ་དེ། །དགྲ་བཅོམ་ལྔ་བརྒྱའི་བཞུགས་ས་ཡིན། །དེ་མཐའ་སྤང་རིས་བརྒྱན་པ་དེ། །རི་སྤོས་ངད་ལྡན་པའི་རི་བོ་ཡིན། །སྨན་ཤི་སོས་བདུད་རྩི་འཁྲུངས་པ་ཡིན། །གྲུབ་པ་ཐོབ་པའི་གནས་ཆེན་ཡིན། །ཟག་མེད་ཏིང་འཛིན་བརྙེས་ས་ཡིན། །ངོ་མཚར་དེ་ལས་ཆེ་བ་མེད། །ཡ་མཚན་དེ་ལས་ཆེ་བ་མེད། །མཚོ་མོ་མ་ཕང་སྐད་པ་དེ། །མ་མཐོང་རྒྱང་སྒྲ་ཆེ་བ་དེ། །མཚོ་གཡུ་ཡི་མཎྜལ་འདྲའོ་སྐད། །མཐོང་ནས་དྲུང་དུ་གཏུགས་ཙམ་ན། །ཀོ་མོག་ཆབ་ཀྱིས་གང་བ་ཅིག །ཀོ་མོག་ཆབ་ཀྱིས་གང་བ་དེ། སྔོན་བདེ་གཤེགས་ཉིད་ཀྱིས་ལུང་བསྟན་པའི། །མཚོ་མ་དྲོས་པ་ཞེས་བྱ་བ་ཡིན། །ཆུ་བོ་བཞི་འདུས་ཀྱི་མགོ་བོ་ཡིན། །ཀྱུར་སྲམ་གཉིས་ཀྱི་འཕྱོ་ས་ཡིན། །མཚོ་གཡུ་ཡི་མཎྜལ་འདྲ་བ་དེ།

དབུས་ཀླུ་ཆེན་བརྒྱད་ཀྱི་ཕོ་བྲང་ཡིན། །དེ་ལ་ཆུ་ཐིག་བཏབ་པ་དེ། །བདུད་རྩི་འོ་མའི་ཆུ་རྒྱུན་ཡིན། །དེ་མཆོད་སྦྱིན་བརྒྱ་པའི་ཁྲུས་ཆུ་ཡིན། །ཆུ་ཡན་ལག་བརྒྱད་དང་ལྡན་པ་ཡིན། །དེ་མཐའ་སྤང་གིས་བརྒྱན་པ་དེ། །ཀླུ་བྲན་རྣམས་ཀྱི་བང་མཛོད་ཡིན། །ཤིང་ཁམ་བུ་ཏྲི་ཤའི་སྐྱེ་གནས་ཡིན། །ལྷོ་འཛམ་བུའི་གླིང་ཞེས་དེ་ལ་གྲགས། །ངོ་མཚར་དེ་ལས་ཆེ་བ་མེད། །ཡ་མཚན་དེ་ལས་ཆེ་བ་མེད། བྲག་དམར་སྤོ་མཐོན་སྐད་པ་དེ། །མ་མཐོང་རྒྱང་ནས་སྒྲ་ཆེ་བ། །བྲག་རིན་ཆེན་སྤུངས་པ་འདྲའོ་སྐད། །མཐོང་ནས་དྲུང་དུ་གཏུགས་ཙམ་ན། །སྤང་ལ་བྲག་རི་འབུར་བ་ཅིག །སྔོན་བདེ་གཤེགས་ཉིད་ཀྱིས་ལུང་བསྟན་པའི། རི་ནག་པོ་དཔང་བྱེད་བྱ་བ་ཡིན། །ཡུལ་དབུས་འགྱུར་ཚལ་གྱི་བྱང་ཕྱོགས་ཡིན། །སྤྱིར་རྒྱ་བོད་གཉིས་ཀྱི་སོ་མཚམས་ཡིན། །རྒྱ་སྟག་ཁྲ་བོ་འགྲིམ་ས་ཡིན། །དེ་ལ་ནགས་ཚལ་སྐྱེས་པ་དེ། །ཙན་དན་དམར་པོའི་སྡོང་པོ་ཡིན། བཟང་དྲུག་སྨན་གྱི་ལྗོན་པ་ཡིན། །བྲག་རིན་ཆེན་སྤུངས་པ་འདྲ་བ་དེ། །ལྷ་དྲང་སྲོང་རྣམས་ཀྱི་ཕོ་བྲང་ཡིན། །མཁའ་འགྲོའི་ལུང་བསྟན་དབེན་གནས་ཡིན། །སྔར་འདས་ཀྱི་གྲུབ་ཐོབ་བཞུགས་ས་ཡིན། །དེ་མཐའ་ཆུ་ཡིས་བསྐོར་བ་དེ། །ཀུན་གྱིས་བགྲོད་པར་དཀའ་བ་ཡིན། །ངོ་མཚར་དེ་ལས་ཆེ་བ་མེད། །ཡ་མཚན་དེ་ལས་ཆེ་བ་མེད། །དེར་རས་ཆེན་རས་ཆུང་སྐད་པ་དེ། །མ་མཐོང་རྒྱང་ནས་སྒྲ་ཆེ་བ། །གྲུབ་ཐོབ་རྣལ་འབྱོར་ལགས་སོ་སྐད། མཐོང་ནས་དྲུང་དུ་གཏུགས་ཙམ་ན། །མི་ཆེན་ངོ་ཚ་མེད་པ་གཉིས། །མི་ཆེན་ངོ་ཚ་མེད་པ་དེ། །མཚན་མའི་རྣམ་རྟོག་ཟད་པ་ཡིན། །མི་རྒན་གཅེར་ཉལ་བྱེད་པ་དེ། །གཟུང་འཛིན་གོས་དང་བྲལ་བ་ཡིན། །ཁ་ནས་གླུ་ཆུང་ལེན་པ་དེ། །ཉམས་མྱོང་ཁོང་ནས་ཤར་བ་ཡིན། །ལུས་ལ་རས་གོས་གྱོན་པ་དེ། །གཏུམ་མོ་མེ་ལྟར་འབར་བ་ཡིན། །འཚོ་བ་ཁམ་ཟན་སློང་བ་དེ། །འདོད་ཡོན་སྲེད་པ་སྐྱུར་བ་ཡིན། །སྤྱོད་པ་ཅི་དགའ་བྱེད་པ་དེ། །ཚོགས་དྲུག་ལྷུག་པར་འཇོག་པ་ཡིན། །ངེད་སྐལ་ལྡན་འདྲེན་པའི་ལྕགས་ཀྱུ་ཡིན། །དད་ཅན་གདམས་ངག་ཞུ་ས་ཡིན། །ཁོང་ཡོན་བདག་ཕོ་མོའི་འཁོར་ས་ཡིན། །མཁས་བཙུན་རྣམས་ཀྱི་གཏུག་ས་ཡིན། །སྒོམ་ཆེན་ཉམས་རྟོགས་འབུལ་ས་ཡིན། །སྒྲོ་འདོགས་ནང་ནས་གཅོད་ས་ཡིན། །གཞི་གནས་ལུགས་གཏན་ལ་འབེབས་ས་ཡིན། །དོན་སྐྱེ་མེད་ཁོང་དུ་ཆུད་པ་ཡིན། །སེམས་གཉུག་མ་རང་སོ་ཚུད་པ་ཡིན། །ལམ་དྲོད་རྟགས་རྒྱུད་ལ་སྐྱེས་པ་ཡིན།

རང་དོན་ཆོས་སྐུར་རྟོགས་ས་ཡིན། །ཐུགས་རྗེ་གཞན་དོན་བྱེད་ས་ཡིན། །ངོ་མཚར་དེ་ལས་ཆེ་བ་མེད། །ཡ་མཚན་དེ་ལས་ཆེ་བ་མེད། །ཁྱེད་འདིར་འཚོགས་ཡོན་བདག་དད་འདུན་རྣམས། ཁྱེད་མ་བསྐོར་ས་ཅིག་མེད་པ་ལ། །སྔོན་ཆད་བསྐོར་བ་དོན་མེད་ཡིན། །ད་སྐོར་ན་འཕགས་པ་ཝ་ཏི་སྐོར། །ཁྱེད་མ་ཕྱིན་པ་ཅིག་མེད་པ་ལ། །སྔོན་ཆད་ཕྱིན་པ་རྐང་ཚག་ཡིན། །ད་འགྲོ་ན་རྡོ་རྗེ་གདན་དུ་སོང༌། །སྔོན་ཆད་མཐོང་བ་དོན་མེད་ཡིན། །ད་ལྟ་ར་ས་འཕྲུལ་སྣང་ལྟོས། །ཁྱོད་མ་ཐོས་པ་ཅིག་མེད་པ་ལ། །སྔོན་ཆད་ཐོས་པ་ཅལ་ཅོལ་གཏམ། །ད་ཉན་ན་སྙན་བརྒྱུད་གདམས་ངག་ཉོན། །ཁྱེད་མ་བསྟེན་པ་ཅིག་མེད་པ་ལ། །སྔོན་ཆད་བསྟེན་པ་ཉེ་དུ་ཡིན། །ད་བསྟེན་ན་བླ་མ་དམ་པ་བསྟེན། །ཁྱོད་མ་བྱས་པ་ཅིག་མེད་པ་ལ། །སྔོན་ཆད་བྱས་པ་དོན་མེད་ཡིན། །ད་བྱེད་ན་དམ་པའི་ལྷ་ཆོས་བྱེད། །མི་རྒན་གྱི་ཁ་ནས་གཏམ་རྒན་བྱུང༌། །དེ་གོ་བར་བསམ་ན། གདམས་ངག་ཡིན། །མ་གོ་བ་ཡི་གླུ་ཆུང་ཡིན། །ངེད་རྣལ་འབྱོར་སྤྱོད་པ་གང་བདེ་ཡིན། ཁྱེད་ཉ་མ་རྣམས་ཁྱིམ་དུ་བཞུད། །ཅེས་གསུངས་པས་བུ་མོ་དབུས་མ་དེས་མགྲོན་ཐོད་དང༌། གོས་དང་རྐེ་གཡུ་ལ་སོགས་པ་ཐམས་ཅད་བླ་མ་ལ་ཕུལ་ཏེ། ཆགས་ཕྱིར་འབྲང་བར་ཞུ་ཞུས་པས། རྗེ་བཙུན་གྱིས་ཁྲིད་དེ་བྲིན་གྱི་ལོ་སྟོང་དགོན་པར་གཏུམ་མོའི་གདམས་པ་གནང་བས། ཞག་གསུམ་ནས་བདེ་དྲོད་འབར་ཏེ་རས་ཐུབ་པ་ཅིག་བྱུང༌། དེ་ནས་ཟླ་བ་བདུན་དུ་མཆོང་ལུང་རི་ཁྲོད་དུ་ཁྲིད་ནས་ཆོས་དྲུག་མ་ལུས་པ་གནང་བས། རྟོགས་པ་ཁྱད་པར་ཅན་རྒྱུད་ལ་སྐྱེས། དེར་རྗེ་བཙུན་གྱིས་རས་ཆུང་པ་ཁྱོད་སློབ་མ་སྐྱོང་བ་ལ་མཁས་པ་ཡིན་པས། འདི་སྐྱོངས་ཤིག་གསུངས་ནས་རས་ཆུང་པའི་རྗེས་སུ་བཏང༌། དེར་རས་ཆུང་མ་དེ་ཞག་འགའ་ཁམས་མ་བདེ་བས། རས་ཆུང་པས་རླུང་བརྟགས་པས། ཅང་མ་ཉེས་པར་འདུག་པ་དང༌། འདི་ལ་དད་པ་གཏིང་ནས་ཡོད་དམ་མེད་བརྟགས་སྙམ་ནས་མོ་རང་གང་དགར་བཞག །རས་ཆུང་པ་རི་ལ་བཞུགས།

ཕྱིར་ཡར་ལུང་གི་གད་པ་སྟེང་བྱ་བར་ཡོན་བདག་གཅིག་གིས་ཚོགས་གསོག་བྱས་པའི་སར་མཇལ་བས། བླ་མ་རས་ཆུང་པས་ཁྱོད་ན་ཡང་གང་དགར་བཞག་ནས་ང་རི་ལ་སོང་བས་ཁྱོད་དད་པ་མ་ལོག་གམ་གསུངས་ནས་དེར་འཚོགས་པ་ཀུན་ལ་ཚིག་དོན་བདུན་མའི་མགུར་གསུངས་པ། རྗེ་བླ་མ་རྣམས་ལ་ཕྱག་འཚལ་ལོ། །ཡི་དམ་ལྷ་ལ་སྐྱབས་སུ་མཆི། །ཁྱེད་འདིར་འཚོགས་རྣལ་འབྱོར་ཕོ་མོ་ཀུན། །འཇིག་རྟེན་ཆོས་བརྒྱད་མ་སྤངས་པར། །དད་པ་ཅན་ཡིན་མ་ཟེར་དང༌། །དད་པ་རྐྱེན་གྱིས་བསྒྱུར་ཉེན་གདའ། །མི་དགེ་ལས་ལམ་མ་ལོག་ན། །ཚུལ་ཁྲིམས་ཅན་ཡིན་མ་ཟེར་དང༌། །ངན་སོང་གི་རྒྱུ་རུ་འགྲོ་ཉེན་གདའ། །རང་སེམས་གཡོ་སྒྱུ་མ་སྤངས་པར། །ང་དམ་ཚིག་ཅན་ཡིན་མ་ཟེར་དང༌། རྡོ་རྗེ་དམྱལ་བར་འགྲོ་ཉེན་གདའ། །ཐོས་པ་ཕྱོགས་མེད་མ་བྱས་པར། །ཐེག་པ་གཞན་ལ་མ་སྨོད་དང༌། །ཆོས་སྤོང་གི་རྒྱུ་རུ་འགྲོ་ཉེན་གདའ། །སྒྱུ་མ་ལྟ་བུར་མ་རྟོགས་པའི། །ལས་དགེ་སྡིག་ཁྱད་དུ་མ་གསོད་དང༌། །ངན་སོང་གསུམ་དུ་འགྲོ་ཉེན་གདའ། །ཕ་རོལ་གྱི་སེམས་ཤེས་མ་བྱུང་ན། །གདམས་ངག་གཞན་ལ་མ་སྨོད་དང༌། །རློམ་སེམས་ལྟུང་བ་ཕོག་ཉེན་གདའ། སེམས་དང་ཆོས་སུ་མ་འདྲེས་པར། །ཉམས་ལེན་མཁན་ཡིན་མ་ཟེར་དང༌། །བདུད་ཀྱི་བར་ཆད་འོང་ཉན་གདའ། །བརྗོད་མེད་དབྱིངས་སུ་མ་སློབ་པར། །ལྟ་བ་མཁན་ཡིན་མ་ཟེར་དང་དང༌། །འབྲས་བུ་ཡིད་སྨོན་དུ་འཆོར་ཉེན་གདའ། །ཞེས་གསུངས་པས་དེ་ཚོའི་ནང་ནས་རས་ཆུང་མས་གོ་བ་བླངས་ནས་ཞུ་དོན་བཅོ་ལྔའི་ཞུ་བ་སླར་ཕུལ་བ། རྗེ་དམ་པ་རྣམས་ལ་ཕྱག་འཚལ་ལོ། །ཕ་གཅིག་བླ་མ་རྗེ་བཙུན་ལ། །དད་གུས་རྒྱུན་ཆད་མི་བགྱིད་འཚལ། །ལྷ་གཅིག་དཀོན་མཆོག་གསུམ་པོ་ལ། །རྒྱབ་བརྟེན་སྤང་བླང་མི་བགྱིད་འཚལ། །བླ་མའི་སྙན་བརྒྱུད་གདམས་ངག་ལ། །ཐ་སྙད་ལྷན་པ་མི་གདབ་འཚལ། །ཡི་དམ་རྗེ་བཙུན་རྣལ་འབྱོར་ལ། །ཐུན་བཞིའི་རྣལ་འབྱོར་མི་གཅོད་འཚལ། །སྣང་བ་སྒྱུ་མའི་རང་བཞིན་ལ། །མངོན་ཞན་བག་ཆགས་མི་བཞག་འཚལ། །སེམས་ཉིད་རང་རིག་འོད་གསལ་ལ། །རྣམ་རྟོག་སླད་ཀྱིས་མི་བསླད་འཚལ།

ཤེས་བྱ་དངོས་པོའི་གནས་ལུགས་ལ། །གཟུང་འཛིན་དྲི་མས་མི་བཅིང་འཚལ། །གཉུག་མའི་སེམས་ཀྱི་ངོ་བོ་ལ། །བག་ཆགས་བརྟན་པ་མི་བགྱིད་འཚལ། །སེམས་ཆོས་སྐུ་སྟོང་པའི་རང་བཞིན་ལ། །མཚན་མའི་དྲི་མས་མ་གོས་འཚལ། །ལུས་འབྱུང་བའི་ནད་གཞི་འཐབ་པ་ལ། །གཞན་ལ་འགྱོད་ཁ་མི་བགྱིད་འཚལ། །གདོན་བགེགས་དགེ་སྦྱོར་གྲོགས་པོ་ལ། །ལོག་རྟོག་གི་མོ་པྲ་མི་གདབ་འཚལ། །རྨི་ལམ་བག་ཆགས་འཁྲུལ་པ་ལ། །བདེན་ཞེན་རྟོག་པ་མི་བཟུང་འཚལ། །དགྲ་སྡང་བཟོད་པའི་བླ་མ་ལ། །གནོད་སེམས་ངན་ལེན་མི་བགྱིད་འཚལ། །བླ་མ་གྲུབ་ཐོབ་ཀྱི་མཛད་སྤྱོད་ལ། །རྟོག་དཔྱོད་སྒྲོ་སྐུར་མི་བགྱིད་འཚལ། །རང་ཤར་ལྷུན་གྲུབ་སངས་རྒྱས་ལ། འབྲས་བུ་གཞན་ནས་མི་བཙལ་འཚལ། །རྗེས་འཇུག་སྣོད་ལྡན་སློབ་མ་ལ། །ཐུགས་རྗེའི་ཆུ་རྒྱུན་མི་གཅོད་འཚལ། །བླ་མ་དམ་པ་སྐུ་དྲིན་ཅན། །བདག་སྣོད་ལྡན་སློབ་མ་དྲང་དུ་གསོལ། །ཐུགས་རྗེའི་ཞགས་པས་དྲང་དུ་གསོལ། །ཞེས་ཞུས་པས། བླ་མ་རས་ཆུང་པ་ཡང་ཤིན་ཏུ་མཉེས་ནས་སྤྱོད་པ་པོ་ཐུབ་པའི་སློབ་མ་སྣོད་ལྡན་དུ་གཟིགས་ནས། དེ་ཕྱིན་ཆད་སྙན་བརྒྱུད་ཀྱི་གདམས་ངག་ཐབས་ལམ་ལ་སོགས་པ་མ་ལུས་པར་གནང་ནས། གནམ་མཚོ་ཕྱུག་མོའི་མ་ཆགས་སེ་མོ་དོ་བྱ་བ་ན་ལོ་བརྒྱད་ངག་བཅད་ནས་བསྒོམས་པས། རྟགས་ལྔ་དང་ཡོན་ཏན་བརྒྱད་ལ་སོགས་པའི་རྟགས་ཐམས་ཅད་ཚང་ནས། ཐ་མ་འདིར་གཤེགས་བྱ་བའམ་འདིར་བཞུགས་བྱ་བའམ། འདིས་མཐོང་བྱ་བ་མ་བྱུང་བས། བླ་མ་རས་ཆུང་པས་མཁའ་སྤྱོད་དུ་གཤེགས་པ་ཡིན་གསུངས་སྐད། དེ་ཐམས་ཅད་མཚོ་རྔ་དེལ་ཆུང་གི་སྐོར་རོ།། །།དེ་ནས་རྗེ་བཙུན་ཆུ་བར་སྤྲུལ་སྐུའི་ཕོ་བྲང་དུ་བྱོན་ནས་བཞུགས་པ་ལ། དབྱར་པོ་ཅིག་ཆར་པ་རྒྱུན་མ་ཆད་པར་བབས་པས། བླ་མ་ཡང་གཟིམས་རྒྱུ་རང་ལ་འཚོ་བ་ཡང་གསོལ་མ་དགོས་པ་བྱུང་སྟེ། ཉིན་གཅིག་ཉི་མ་ཚ་མོ་ཞིག་བྱུག་བས། ཇོ་བོ་བོན་རིའི་རྩེ་སྤང་ལ་ཁར་དཔོན་སློབ་བརྒྱད་བྱོན་པ་ལ། ནུབ་ཕྱོགས་སུ་གངས་དཀར་པོ་ཅིག་རྒྱང་ངེ་གསལ་བས།

གངས་ཡ་ཀི་བླ་མས་མཁྱེན་ནམ་ཞུས་པས། བླ་མས་ཁྱོད་གངས་ཡ་ཀི་ང་ལ་ཨེ་ཤེས་འདྲིའམ་གསུངས་པས་གངས་དཀར་པོའི་ཆེ་བརྗོད་མགུར་དུ་གསུངས་པ། རི་མཐོ་ལྡིང་ལྷ་བཙུན་རྒྱལ་མོའི་མགུལ། །བྲག་བོན་རི་གཉན་གྱི་རྩེ་མོ་ན། །བྱ་བ་བཏང་བའི་མི་བརྒྱད་འཚོགས། །ཕ་ང་ནི་ཉམས་དགའ་ཤེས་པ་བདེ། །ཁྱེད་སྐྱིད་དུ་ཚོར་རམ་བུ་སློབ་རྣམས། །བུ་རྗེ་འབངས་བདེ་སྐྱིད་འཛོམ་དུས་འདིར། །ང་མི་རྒན་སྐྱིད་རྟགས་གླུ་ཞིག་ལེན། །ང་མི་རྒན་གླུ་རྒན་ལེན་པ་དེ། །བཀྲ་རྒན་བཅུ་གསུམ་ཤིས་པའི་རྟགས། །བུ་ཞི་བ་འོད་དང་བདེ་བ་སྐྱོང༌། །བུ་ཚུར་ཤོག་ཕ་ཡི་རམ་བུ་ཐེག །དེ་རྗེས་རས་པ་གླུ་ལ་ཉོན། །གདན་གང་བཞུགས་པའི་རས་པ་རྣམས། །གངས་ཡ་ཀི་ཁྱོད་ཀྱི་ཤེས་མ་ཤེས། །གངས་ཡ་ཀི་ཁྱོད་ཀྱིས་མ་ཤེས་ནས། །ལྷ་སྨན་བཙུན་བཀྲ་ཤིས་ཚེ་རིང་ཡིན། རྐེད་པ་ཡན་ཆད་རྩེ་མོ་མཐོ། །ཟུར་གསུམ་དུང་གི་བཤོས་བཟང་འདྲ། །མགུལ་ཆུ་དངུལ་གྱི་ཀ་བ་ལ། །ཉི་འོད་འཆར་བ་གཞན་བས་སྔ། །ཅོད་པན་ཤེལ་གྱི་ཟུར་ཕུད་ལ། །རྒྱལ་མོའི་སྤྲིན་དཀར་ལྡིང་བ་ལ། །རྐེད་པ་མན་ཆད་རྨིང་གཞི་ལ། །ན་བུན་སྐྱི་བུན་རྒྱུན་དུ་འཐིབས། །ཆར་མི་དྲག་དལ་བར་རྒྱུན་དུ་འབབས། །སྐབས་སུ་འཇའ་འོད་འཇའ་ཚོན་བཀྲ། །དེ་ཕྱུག་གི་མ་གཡང་འཛོམ་པའི་རྟགས། །རི་དྭགས་མང་པོ་རྒྱུན་དུ་འཁོར། །མེ་ཏོག་སྤང་རྒྱན་སྣ་ཚོགས་བཀྲ། །སྨན་ནུས་པ་ཅན་རྣམས་དེ་ན་སྐྱེ། །དེ་ལྷ་སྨན་གངས་ཀྱི་ཆེ་བརྗོད་ཡིན། །མི་ང་ཡི་སྒྲུབ་གནས་ཆེ་ཤོས་ཡིན། །ཁྱོད་ངོ་ཨེ་ཤེས་ཟེར་བ་དེ། །དབྱངས་དེ་ལྟར་ཐུགས་ལ་འཇོག་པར་ཞུ། །ཞེས་གསུངས་པས་རས་པ་རྣམས་སྤྲོ་བ་སྐྱེས་ཏེ། བླ་མ་ལགས། གངས་ཡ་ཀི་ལ་ཡུལ་ལྷ་བཟང་པོ་ཨེ་གནས་ཞུས་པའི་ལན་དུ་མགུར་འདི་གསུངས་སོ། །ལྷ་བཟང་པོ་ཚེ་རིང་སྤུན་ལྔ་དེ། །བརྟན་མ་བཅུ་གཉིས་ཀྱི་གཙོ་མོ་ཡིན། །འཇིག་རྟེན་དབང་བསྒྱུར་ཌཱ་ཀི་མ། །བལ་བོད་གཉིས་ཀྱི་སྐད་བསྒྱུར་མ། །ཆུ་བར་སྤྲིན་གྱི་བདག་མོ་སྟེ། །ལྷ་རུ་མཆོད་ན་མགོན་སྐྱབས་བྱེད། །ཆོས་མཛད་ཡོངས་ཀྱི་སྡོང་གྲོགས་མཛད། །སྒོས་རྣལ་འབྱོར་ང་ཡི་སྲུང་མ་ཡིན། །ཁྱེད་བུ་སློབ་རྣམས་ལ་འགོ་སྟེ་མཆི། །མི་དང་ལྷན་ཅིག་འགྲོགས་འགྲོགས་ནས། །སྤྱིར་བོད་ཁམས་དཀར་པོའི་ལམ་ལ་བཀོད། །སྒོས་སྒྲུབ་བརྒྱུད་འདི་ལ་དངོས་གྲུབ་ཤར། །ཞེས་གསུངས་པས།

བླ་མ་ལགས། ཁྱེད་ཀྱིས་དེ་ལ་ཆོས་བཤད་དམ་ཞུས་པས། དེའི་ལན་དུ་མགུར་འདི་གསུངས་སོ། །གངས་དེ་ཡི་མགུལ་དུ་ཆོས་བཤད་པ། །ང་མི་ལ་རས་པ་མི་ཟེར་རམ། །འཁོར་སྨན་དང་ཡུལ་ལྷའི་གྲྭ་པ་རྣམས། །ལས་དཀར་ནག་ངེས་པར་འབྱེད་པའི་ཆོས། །དྲང་དོན་མདོ་སྡེའི་རྒྱུ་འབྲས་བཤད། །ཞེ་རིང་གདུག་པ་བྱོལ་སོང་རིགས། །རིགས་བཞི་ཀླུ་ལ་ཆོས་ཀྱང་བཤད། །གཉན་ཆེན་སྤུན་ལྔས་ཆོས་སྟོན་འདྲེན། །བཙན་རོལ་པ་མཆེད་བརྒྱད་ཡོན་བདག་བྱེད། །སྨན་བཙུན་མང་པོས་བསྐོར་བ་བྱེད། །ལྷ་འདྲེ་ཡོངས་ཀྱི་འཚོ་བ་འདྲེན། །ཡུལ་ཕྱོགས་དཀར་པོའི་ཆོས་ལ་བཀོད། །བདག་སྐུ་མཐུ་ཆེ་བ་མ་ལགས་ཏེ། བྱམས་དང་སྙིང་རྗེ་བསྒོམས་བསྒོམས་པས། །ངག་ཞི་བས་བཀྲོལ་ཏེ་ཆོས་བཤད་པས། །གཟུགས་མེད་ལྷ་འདྲེ་ཐབས་ཀྱིས་བཏུལ། །ངས་སྔར་བྱས་ལས་ལ་མི་འགྱོད་པས། །ད་ནི་རྒས་ཀྱང་ཅི་ལ་འགྱོད། །ཤི་ན་མི་འཇིགས་བྲོད་པ་སྐྱེ། །ཁྱེད་འདིར་བཞུགས་བྱ་བཏང་རས་པ་བརྒྱད། །འཆི་བྲོད་སྒོམ་ལ་སྙིང་རུས་མཛོད། །ཅེས་གསུངས་པས། བླ་མ་ལགས། དེ་ན་ལྷ་འདྲེ་རང་ལ་ཆོས་བཤད་ན་འགྲོ་དོན་ཨེ་ཆེ་ཞུས་པས། ལྷ་འདྲེ་ཁོ་རང་ཚོ་མིན་པའི་གཞན་ལ་ཕན་པ་ཆུང་མི་ལ་ཆོས་བཤད་པས་རང་གི་མི་ཚད་གཞན་ལ་ཕན། ལར་དམ་ཚིག་ལྷ་འདྲེ་བརྟན། མིས་དམ་ཚིག་སྲུང་ཐུབ་པ་ཉུང༌། ཐུབ་ན་ཐུབ་ཆོག་མི་དམ་ཚིག་སྲུང་ཐུབ་ཅིག་དང་ལྷ་འདྲེ་དམ་ཚིག་ཡོད་པས་རང་དམ་ཚིག་ཡོད་པ་བརྒྱ་གཉིས་མི་གཅིག་པུ་རང་འགྲོ་དོན་ལ་ནུས་པ་ཆེ། ཚད་མར་བྱས་ན་མི་ཡིན་ཡང་ནུས་པ་སུ་ལ་ཡང་མེད་གསུངས་སོ། །བླ་མ་ལགས། དེ་དུས་ཐམས་ཅད་བཟང་པོ་ཨེ་ཡོང་ཞུས་པས། དེའི་ལན་དུ་མགུར་འདི་གསུངས་སོ། །བདག་བླ་མའི་བྱིན་རླབས་སྔར་ནས་བྱུང༌། །ཉེ་དུ་གཟུང་འཛིན་འབྲེལ་ཐག་བཅད། །ཕྱོགས་མེད་ཀྱི་རྒྱལ་ཁམས་བསྐོར་བསྐོར་ནས། །བཀའ་དྲིན་ཅན་དང་ལས་ཀྱིས་མཇལ། །འཇིག་རྟེན་བྱ་བ་བཏང་ལགས་པས། །རྗེས་ཐོབ་ཀྱི་རྐྱེན་ངན་ལམ་དུ་སློང༌། །དམན་ས་བཟུང་ནས་གཅིག་པུར་བསྒོམས། །ཉམས་ལེན་ཤི་རྒས་གཉིས་ལ་གཏུག

།ཉམས་མྱོང་བྲོད་པ་ནང་ནས་སྐྱེས། །བདག་རྣལ་འབྱོར་བསོད་ནམས་མི་འདོད་པས། །འཇིག་རྟེན་གྱི་བདེ་སྐྱིད་རྒྱབ་ཏུ་བསྒྱུར། །ངན་སོང་གི་སྡུག་བསྔལ་སེམས་ལ་བཞག །ཡོན་བདག་གི་ངོ་སྲུང་མ་བྱས་པར། རི་ཁྲོད་འགྲིམ་ཞིང་ཉམས་སུ་བླངས། །བཀའ་དྲིན་ཅན་གྱིས་བྱིན་གྱིས་བརླབས། །འབངས་རླུང་གིས་ཁྱེར་བ་དགུང་དང་མཉམ། །མཐའ་རུ་ལུས་པ་དབུས་སུ་ཕྱིན། །འབངས་སུ་སླེབ་པ་དཔོན་དུ་སླེབ། །དམན་ས་བཟུང་ནས་གཅིག་པུར་བསྒོམས། །བས་རྒྱལ་ས་ཟིན། །མི་ནས་བུད་པ་ལྷ་དང་མཇལ། །སྡུག་བསྔལ་སྤྱོད་པས་བདེ་བ་འཐོབ། །སྙིང་རུས་བྱས་པས་སྙིང་རྗེ་སྐྱེས། །གཅིག་པུར་བསྡད་པས་བུ་སློབ་མང༌། །སྙན་བརྒྱུད་བསྒོམས་པས་ཆོས་རྒྱུད་དར། །རྗེ་བཙུན་མར་པ་སྐུ་དྲིན་ཅན། །འབངས་སྤྱི་བོའི་གཙུག་ཏུ་རྒྱན་དུ་བཞུགས། །ད་ང་ནི་རྒས་ཀྱང་སྟག་རྒས་ཡིན། །འཆི་བས་མི་འཇིགས་བྲོད་དབྱངས་ཡིན། །ཁྱེད་འདིར་འཚོགས་ཀྱི་རས་པ་བུ་བརྒྱད་པོ། །མི་ཚེ་ཡང་ཡེངས་མ་བྱེད་སྒོམ་ལ་འབུངས། །ཞེས་གསུངས་ནས་ཕུག་ཏུ་བྱོན་པ་ལ། རས་ཆུང་པས་བླ་མ་ལགས་སང་ཚེས་བཅུའི་མཆོད་པ་ཚར་ནས། རས་པ་ལ་ལས་ཏི་སེ་ལ་འགྲོ་ཟེར། ལ་ལས་སྟག་ཚང་ལ་འགྲོ་ཟེར། ལ་ལས་སེང་གེ་ཕུག་ཏུ་འགྲོ་ཟེར། ལ་ལས་ལྡོམ་བུ་ལ་འགྲོ་ཟེར། ལ་ལས་བླ་མའི་དྲུང་དུ་སྡོད་ཟེར་བས་འདི་རྣམས་ལ་ཞལ་ལྟ་འདྲ་གནང་རྒྱུ་ཨེ་ཡོད་ཞུས་པའི་ལན་དུ་མགུར་འདི་གསུངས་སོ། །བུ་གསན་རྒྱ་ཅན་གྱི་སྟོན་པ་དང༌། །སྙིང་རུས་ཅན་གྱི་རས་ཆུང་པ། །ཁྱོད་སྟོན་སྒོམ་གཉིས་ཀྱི་དབུ་མཛད་པའི། །གདན་གང་བཞུགས་པའི་རས་པ་རྣམས། །ངག་ཆེད་དུ་བསྐྱར་ནས་ཞུ་བུལ་བ། །མི་རྒན་ཟེར་ཉན་ན་མཛངས་པ་ཡིན། །བྱ་གཤོག་དྲུག་རྒྱས་ན་དུས་ཚོད་མཁས། །ནོར་ཆོག་ཤེས་ཟིན་ན་ཕྱུག་པོ་ཡིན། །དཔའ་རང་ཚོད་ཟིན་ན་རང་སྲོག་བརྟན། །དེ་ཡན་ཆད་དཔེ་ལ་དྲངས་པ་ཡིན། །ད་དགོས་དོན་མོད་ལ་ཐལ་ཙམ་ན། །སང་ཚེས་བཅུའི་མཆོད་པ་ཕན་ཆད་ལ། ཁྱེད་ལ་ལ་རྒྱལ་ཁམས་ལྟའོ་སྐད། །ལ་ལ་དབེན་པ་བསྙགས་སོ་སྐད། །ལ་ལ་ང་ཕྱིར་འབྲང་ངོ་སྐད།

སྒོམ་ཆེན་ཁ་གྲབ་བྱེད་པ་དེ། །བདུད་ཀྱིས་མྱུར་དུ་འཁྱེར་འདོད་ཡིན། །བུ་ཕ་ཡིས་བསྐྱངས་ན་མཛངས་པ་ཡིན། །མི་ཁ་ལ་ཉན་ན་རྒྱལ་པོ་ཡིན། །མི་རང་ལ་གདམས་ངག་ཡོད་པའི་དུས། །ཕྱི་རྣ་ཉན་ཐོས་པ་མ་ཡིན་པའི། །དེ་མ་བརྗེད་སྙིང་གི་དཀྱིལ་དུ་ཞོག །ཐིག་ལེ་ཚད་དུ་མ་འབྱོངས་པའི། །ཕོ་ཉའི་རིག་མ་རྩལ་སྦྱངས་ཡང༌། །མཚན་ལྡན་རིག་མ་མ་ལགས་པའི། །ལས་ཀྱི་ཕྱག་རྒྱ་མ་བསྟེན་ཨང༌། །ཤལ་མ་རི་ལ་འཇིག་ཉེན་གདའ། བསྙེན་སྒྲུབ་ཚང་དུ་སྐྱོལ་བས་ཀྱང༌། །སྙིང་རྗེ་ཆེན་པོའི་ཀུན་སློང་དང༌། །ཡི་དམ་གསལ་བའི་ཏིང་འཛིན་གྱིས། །བསྟན་པའི་སྤྱི་དོན་མ་ལགས་པའི། །མཐུ་དང་ངན་སྔགས་མ་སྒྲུབ་ཨང༌། །ལས་ཀྱི་སྲིན་པོར་སྐྱེ་ཉེན་ཡོད། །རྩ་རླུང་སེམས་སུ་མ་འདུས་པའི། །བཀོད་པ་ལུས་ཀྱི་རྫུ་འཕྲུལ་གྱིས། །གཅན་གཟན་སྤྲུལ་པའི་གཟུགས་བསྟན་ནས། །ལྟ་སྟངས་རོལ་པ་མ་ལགས་པའི། དུར་ཁྲོད་ཀྱི་བམ་རོ་མ་ལེན་ཨང༌། །ཤ་ཟ་མཁའ་འགྲོ་འཁྲུགས་ཉེན་ཡོད། །སུམ་ལྡན་ལ་སོགས་བླ་མ་དང༌། །རྡོ་རྗེ་སྤུན་གྲོགས་མ་གཏོགས་པའི། །ཆོས་སྤྱོད་གྲུབ་མཐའ་མི་གཅིག་པའི། །ཆོས་མཛད་དགོངས་པ་ཅི་མཐོང་ཡང༌། སྒོམ་ཉམས་དང་རྟོགས་པ་མ་བརྗོད་ཨང༌། སྒྲུབ་བརྒྱུད་ཀྱི་བྱིན་རླབས་ཡལ་ཉེན་ཡོད། །དམ་ཚིག་སྣོད་དང་མི་ལྡན་པའི། །མཁའ་འགྲོའི་མཚན་ལྟས་མ་བྱུང་བར། །ཟང་ཟིང་ནོར་གྱི་ངོར་བལྟས་ནས། །ཆོས་ཞུ་ངོས་དགའ་སློབ་མ་ལ། །སྙ་བརྒྱུད་ཀྱི་གདམས་ངག་མ་སྟོན་ཨང༌། །ཉམས་ཀྱི་གྲིབ་མས་ཕོག་ཉེན་ཡོད། རི་ཁྲོད་དབེན་པ་མ་ལགས་པའི། །མི་ནག་གྲོང་པའི་ཉེ་འཁོར་དུ། །དད་ལོག་གི་སྣང་བསྒྱུར་མི་ནུས་པའི། །ཟབ་མོ་ཚོགས་ཀྱི་འཁོར་ལོ་དང༌། །བརྟུལ་ཞུགས་སྤྱོད་པ་མ་མཛད་ཨང༌། འཇིག་རྟེན་སྐྱེ་བོའི་ཡ་ག་འཇིགས། །ཨང་དྲུག་ཉམས་ལེན་གླུ་ཆུང་འདི། །སྤྱིར་ཆོས་མཛད་ཡོངས་ཀྱི་སྤྱི་ནོར་ཡིན། །སྒོས་བུ་སློབ་རྣམས་ཀྱི་སེམས་ལ་ཞོག །ཅེས་གསུངས་པས་དེར་བཞུགས་པའི་རས་པ་རྣམས་ཀྱང་ཉམས་རྟོགས་པ་ཡར་འཕེལ་ཞིང་བྱ་བ་ཐེངས་པས་མཚམས་དང་སྨྲ་བཅད་དང༌།

སྒོམས་རང་ལ་བརྩོན་པ་བྱུང་ངོ༌། །དེ་ཐམས་ཅད་ཇོ་བོ་བོན་རིའི་སྐོར་རོ།། །།དེ་ནས་རྗེ་བཙུན་ལ་ཡོན་བདག་བྲིན་པ་རྡོ་རྗེ་སྨོན་ལམ་བྱ་བས། བྲིན་དུ་འབྱོན་དུ་རེ་ནས་སྤྲོ་བ་བསྐྱེད་ཅིང་ལ་ཕྱི་གོང་ཞེས་བྱ་བ་དབེན་ལ་ཡིད་དུ་འོང་བར་བཞུགས་ས་ཡོད། འཚོ་བ་ཡང་འབད་མི་འཚལ་བར་ངེད་ཡོན་བདག་རྣམས་ཀྱི་འབུལ་ཞུས་པས། འབྱོན་པར་ཞལ་གྱིས་བཞེས་ནས་བྲིན་དུ་བྱོན་དུས། ཕ་གཅིག་སྒྲ་སྒྱུར་རིན་པོ་ཆེ། །མི་འབྲལ་སྤྱི་གཙུགས་རྒྱན་དུ་བཞུགས། །ཁྱེད་འདིར་འཚོགས་ལྷ་མི་ཐམས་ཅད་ཉོན། །ད་དེང་སང་དུས་ཀྱི་སྔོན་རོལ་དུ། །སྙན་གྲགས་རོ་ལ་ཆགས་པ་ཡི། །ཁེ་དང་གྲགས་པར་ཤོར་ཤོར་ནས། །སྡིག་དང་ཚོགས་ལ་དགའ་བ་ཡིས། །འཇིག་རྟེན་བྱ་བཞག་སེམས་སེམས་ནས། །སྙིང་པོའི་དོན་ལ་འཇོལ་ནས་ཐལ། །བླ་མའི་སྐུ་ལ་བཟོད་པར་གསོལ། །སྐལ་ལྡན་བདག་ལ་བྱིན་གྱིས་རློབས། །ད་དེང་སང་དུས་ཀྱི་སྔོན་རོལ་དུ། །འདོད་ཡོན་རོ་ལ་ཆགས་པ་ཡི། རྙེད་དང་བཀུར་སྟིར་ཤོར་ཤོར་ནས། །འཁོར་དང་གཡོག་ལ་དགའ་བ་ཡིས། །ཐ་སྙད་ཚིག་ལ་སེམས་སེམས་ནས། །གཉུག་མའི་དོན་ལ་ཉམས་ནས་ཐལ། །ལྷག་པའི་ལྷ་ལ་བཟོད་པར་གསོལ། །སྐལ་ལྡན་བདག་ལ་བྱིན་གྱིས་རློབས། །དེང་སང་དུས་ཀྱི་སྔོན་རོལ་དུ། །སྒྱུ་ལུས་རྟེན་ལ་ཆགས་པ་ཡིས། །ཟག་བཅས་བདེ་བ་ཉམས་ཏེ་ཐལ། །མི་ཆེན་ཚུལ་འཆོས་བྱེད་བྱེད་ནས། །ངོ་སྲུང་ཕྱོགས་སུ་ཤོར་བ་ཡིས། །བྱེ་བྲག་གི་དམ་ཚིག་ཉམས་ཏེ་ཐལ། །མཁའ་འགྲོའི་སྐུ་ལ་བཟོད་པར་གསོལ། །སྐལ་ལྡན་བདག་ལ་བྱིན་གྱིས་རློབས། །ཞེས་བཟོད་གསོལ་གསུམ་པོ་གསུངས། དེ་ནས་བྲིན་དུ་ཡོན་བདག་རྡོར་སྨོན་ལ་སོགས་ཀྱིས་ཞབས་ཏོག་བྱེད་ཅིང་ཡོད་པའི་དུས་སུ་རི་ཁྲོད་ལ་འགྲོ་གསུངས་ནས། སེ་བན་རས་པ་དང་དཔོན་སློབ་གཉིས་གསང་སྟེ་ཕུགས་སུ་བཞུགས། དབུས་ནས་སྣེའུ་ཟུར་པའི་སློབ་མ་གཅིག་ཆོས་ཞུ་བ་དང༌། སྤྱན་སྔ་བའི་སློབ་མ་ལ་སྒེར་འགྲོ་བ་དང་འགྲོགས་ནས་བྱུང༌།

དེར་རྗེ་བཙུན་དང་མཇལ། དབུས་ན་གྲུབ་ཐོབ་ཅི་འདྲ་བ་ཡོད་གསུངས་པས་སྤྱན་སྔ་བས་ཡི་དམ་ཞལ་གཟིགས་ཟེར། སེ་རས་ཀྱི། རྗེ་བཙུན་གྱིས་གཟིགས་སམ་ཞུས་པས། །མ་རིག་མུན་པ་སང་གྱུར་ཅིག །སྐྱེ་བ་མེད་པའི་དོན་མཐོང་ན། །ཞལ་དང་མཁའ་འགྲོ་མས་ཀྱང་སྟོན། །ཆོས་ཉིད་ཀློང་ལ་ལྟ་བསམ་མེད། །ཅེས་གསུངས། སེ་རས་པས་སྤྱན་སྔ་བ་ལ་ཡོན་ཏན་ཅི་ཙམ་མངའ་དྲིས་པས། ཡི་དམ་གྱི་ཆོས་གསུངས་ཟེར། རྗེ་བཙུན་ལ་གསུང་ངམ་དྲིས་པས། གང་ཡང་སྐྱེ་བ་མེད་པ་ཡི། །སེམས་ཉིད་སྐྱེ་མེད་དོན་མཐོང་ནས། །ཆོས་དང་མཁའ་འགྲོ་མས་ཀྱང་གསུངས། བརྗོད་མེད་ངང་ལ་ཉན་སེམས་མེད། ཡང་དྲིས་པས། ཐང་ལྷས་བཤོས་དྲངས་ཟེར། རྗེ་བཙུན་གྱིས། ལྷ་འདྲེས་བཤོས་འདྲེན་པ་ལ་གྲུབ་ཐོབ་དུ་བྱེད་དམ་གསུངས། རྗེ་བཙུན་ལ་དྲངས་སམ་ཞུས་པས། མི་ཟད་ནམ་མཁའ་ལྟ་བུའི་མཛོད། །ཏིང་འཛིན་སེམས་ཀྱི་གཡོ་བསྐོལ་གྱི། །བཀྲེས་སྐོམ་ཟས་ཀྱི་འདུན་པའང༌། །བྲལ་བར་མཁའ་འགྲོ་མས་ཀྱང་བྱེད། །དེ་ཡང་གྲུབ་ཐོབ་ཡིན་སྙམ་མེད། །ཅེས་གསུངས། ཡང་དྲིས་པས། དངོས་གྲུབ་ཐོབ་ཟེར། རྗེ་བཙུན་ལ་ཐོབ་བམ་ཞུས་པས། ཡིད་བཞིན་ནོར་བུ་དཔག་བསམ་ཤིང༌། །མཆོག་དང་ཐུན་མོང་དངོས་གྲུབ་རྣམས། །དགོས་པ་ཐམས་ཅད་ཚེ་འདི་རུ། །གྲུབ་ཅེས་མཁའ་འགྲོ་མས་ལུང་བསྟན། །ཞེས་གསུངས། ཡང་ཉིན་གཅིག་སེ་བན་རས་པ་ལ། ཁོ་དེ་དེ་རིང་ངེད་རང་གཉིས་སྐྱོ་བསང་ལ་འདོང་གསུངས་ནས། ཁོ་ན་རེ། དེང་སང་སྐྱོ་བསང་ལ་བཞུད་པ་བས་བསོད་སྙོམས་ཐོག་ཅིག་བྱས་ཏེ། རྗེ་བཙུན་རང་ལ་ཕྱི་གངས་ལ་བཞུགས་པའི་ཆོས་བརྒྱགས་བཙལ་ན་འཐད་པ་འདྲ་ལགས། བྲིན་པ་ཚོས་སོ་ནམ་ཡང་བྱེད་བདོ་བས་སྐྱོ་བསང་རང་འཐད་དམ་ཞུས་པས། རྗེ་བཙུན་གྱི་ཞལ་ནས། ངས་བསོད་སྙོམས་མི་བྱེད། ཁོང་ཚོས་སོ་ནམ་བྱེད་བདོ་སྟེ། ངས་ཀྱང་སོ་ནམ་བྱེད་ཅིང་ཡོད། ང་ཡིས་སོ་ནམ་འདི་ལྟར་བྱེད་པས་ཁྱེད་རང་ཉོན་ཨང་གསུངས་ནས། ཕ་མི་བསྐྱོད་ཞབས་ལ་ཕྱག་འཚལ་ལོ། །མི་གཞན་རྣམས་ཞིང་ལ་སོ་ནམ་བྱེད།

བདག་ནི་སོ་ནམ་ལྷ་ཆོས་བྱེད། །ཆོས་ཉིད་སྟོང་པའི་ཞིང་ས་ལ། །གདམས་ངག་ཟབ་མོའི་ས་བོན་བཏབ། །ཐབས་ཤེས་གཉིས་ཀྱི་རྨོན་པ ས་རྨོས། །དྲན་པ་རྒྱུན་ཆགས་ཆུ་ཞིག་གཅུས། །རང་རིག་རང་གསལ་ལྗང་བུ་སྐྱེས། །ཡུར་མ་རྣམ་པར་རྟོག་པས་ཡུར། །འབྲས་བུ་བྱང་ཆུབ་སེམས་སུ་སྨིན། །དེ་འདྲ་བ་ཡི་སྟོན་ཐོག་ལ། །ཤེས་རབ་རྣོན་པོས་ཟོར་བས་བརྔས། །གཉིས་སུ་མེད་པའི་ཐག་པས་དྲངས། །ཐེག་པ་ཆེན་པོའི་གླང་ལ་བཀལ། །བདེ་བ་ཆེན་པོའི་གཡུལ་དུ་སྤུངས། །སྙིང་རྗེ་ཆེན་པོའི་ཉི་མས་སྐམ། །མཉམ་པ་ཉིད་ཀྱི་དབྱུག་པས་རྡུངས། །ཡོངས་སུ་དག་པའི་རླུང་ལ་ཕྱར། །དང་པོ་ཆོས་སྐུ་སི་ལི་ལི། །དེ་འོག་ལོངས་སྐུ་སི་ལི་ལི། །དེ་འོག་སྤྲུལ་སྐུ་སི་ལི་ལི། །ལྷ་ཆོས་ཀྱི་སོ་ནམ་དེ་ལྟར་གདའ། །ཞེས་གསུངས། ཡང་རྗེ་བཙུན་གནས་དེ་ཉིད་དུ་བཞུགས་པའི་ཚེ། ཇོ་མོ་གསལ་ལེ་སྒྲོན་ཞེས་བྱ་བའི་ཉམས་ཁྲིད་ཟབ་མོ་ཞུས་ནས་བསྒོམས་པས་ཉམས་དང་རྟོགས་པ་ཁྱད་པར་ཅན་སྐྱེས། བླ་མ་ལ་གུས་ཤིང་སྒྲུབ་པ་ལ་བརྩོན་པས། རི་དང་མཚམས་དང་འདགས་ཆར་གྱི་དུས་འདའ་བ་ཅིག་ཡོད་པ་ལ། མི་གཞན་རྣམས་ཀྱི་མོ་ཞི་གནས་དང༌། གཞན་གྱིས་སྡིག་སོགས་མི་འོང་བས་ཡིད་ཆེས་ནས་སྒྲུབ་པ་ལ་ཡང་བརྩོན་པར་འོང་དགོངས་ནས་གསལ་ལེ་སྒྲོན་གྱི་རྩར་བྱོན་ནས་མགུར་གསུངས་པ། ཀྱེ་བྲིན་སྙེ་ནམ་ནམ་མཁའ་གསལ་ལེ་ཁྱོད། །ཐོག་མར་མོས་གུས་བླ་མ་བསྟེན། །བྱིན་རླབས་དབང་གིས་རྒྱུད་སྨིན་བྱས། །ཐར་ལམ་བདུད་རྩིའི་རོ་མཆོག་ཉིད། །གདམས་པའི་ཆོས་ལ་ངེས་ཤེས་ཐོབ། །ལམ་གོང་མའི་དྲོད་རྟགས་ནང་དུ་སྐྱེས། །རི་བྲག་དགོན་པ་ཡུན་རིང་བརྟེན། །ཏིང་འཛིན་ཐང་ལྷོད་མ་ཤོར་བས། །མི་མཐུན་འགལ་རྐྱེན་བགེགས་རྣམས་སེལ། །ད་དྲི་རྒྱུ་མེད་པས་ལེགས་ཀྱང་ལེགས། །ཟས་དུག་གཅན་འདྲ་བ་ང་རྒྱལ་ཡིན། །ཆོས་འབད་པས་བྱས་ཀྱང་མི་གྲོལ་ཏེ། །བྲག་ཡུལ་ཡུན་རིང་གླ་བས་བཟུང༌། །བྱ་ནག་རྡོ་རྗེ་བཟླས་པ་མང༌། །སྲོག་རྩོལ་ཀྱུར་སྲམ་ལྟོ་དཀར་བཟུང༌། །བཅུད་ལེན་དོམ་བུ་ཐུགས་ཀར་མཁས། །འགོག་པ་སྙོམས་འཇུག་ཕྱི་བས་བསྒོམ། །ཁ་བཤད་འདོན་པ་ནེ་ཚོས་བྱེད། །དཀའ་ཐུབ་ཡུན་རིང་བྲམ་ཟེས་བྱེད། །གྲོལ་ཆ་སེམས་ལ་མ་ཤར་ན། །འདོད་པས་ཐར་ལམ་བཙལ་མི་རྙེད། །སེམས་རྫིང་ཆུ་བཞིན་དུ་སྐྱིལ་བ་དེ། །རྟོགས་པའི་ཁ་སྣ་བཀག་པ་ཙམ། །འཁོར་བའི་རྒྱ་མཚོ་དེས་མི་སྒྲོལ། །ཕྱག་མཚན་བསྒོམ་པའི་ཙཎྜ་ལཱིས། །ཤེས་རབ་ཕྱོགས་མེད་རལ་པ་དགོས། །སེམས་ནམ་མཁར་བཞག་པའི་ཙཎྜ་ལིས། །བར་དོ་རིག་པའི་ངོས་འཛིན་དགོས། །གཉུག་མ་དོན་གྱི་ཙཎྜ་ལིས། །སྐྱེ་འགགས་ཡོད་པའི་དོན་རྟོགས་དགོས།

ཐིག་ལེ་ན་དཱའི་ཙཎྜ་ལིས། །དངོས་པོའི་ཆོས་དང་བྲལ་བ་དགོས། །སྤྲོས་བྲལ་དབུ་མ་དྷུ་ཏིའི་རྩེ། །ནང་མ་བཅོས་རང་བྱུང་གདོད་ནས་དག །གཉིས་བྲལ་གཟུང་འཛིན་རང་བཞིན་འདི། ངོ་བོ་ཕྱག་རྒྱ་ཆེན་པོའི་དོན། །རྟོགས་པར་ལྡན་ནམ་གསལ་ལེ་སྒྲོན། །ཞེས་གསུངས་པས། ཇོ་མོ་གསལ་ལེ་སྒྲོན་གྱིས་དེའི་ལན་དུ་མགུར་གསོལ་པ། བླ་མ་ཁྱོད་ཀྱི་བཀའ་དྲིན་གྱིས། །མི་བདག་ཏུ་མི་ཟད་སྐལ་ལྡན་ཀུན། །རྟོགས་དཔྱོད་ཁ་ལོ་ཆོས་ལ་བསྒྱུར། །ཕྱིན་ཅི་མ་ལོག་ལམ་ལ་བཀོད། །བདག་མ་སྨིན་དབང་གིས་སྨིན་པར་བྱས། །སྨིན་པ་བརྡ་ཡི་དོན་རྣམས་མཐོང༌། །ཕྱི་འཁྲུལ་པ་འཁོར་ལོའི་སྣང་བ་འདི། །སྒྱུ་མ་ལྟ་བུ་ཉེར་མཚོན་ནས། །ནང་རིག་པའི་སྲང་ལ་མང་དུ་བཞག །འགྱུ་བ་སེམས་ཀྱི་ཆོ་འཕྲུལ་དེ། །རྒྱ་མཚོའི་རླབས་བཞིན་རང་སར་ཐིམ། །འཇིག་རྟེན་ལམ་གྱི་གོལ་ས་རྣམས། །སྦྱོར་བ་འཕེན་པ་སྟོབས་ལྡན་གྱིས། །དེ་རྣམས་སྒྲོ་འདོགས་ཐད་ཀར་ཆོད། །ལམ་མ་སྐྱེས་རྒྱུད་ལ་སྐྱེད་བྱེད་པ། །གསང་སྔགས་ཐབས་ལམ་དོན་གྱི་གོང༌། །ལམ་གོང་ནས་གོང་དུ་འཁྲུལ་པ་མེད། །ཞིབ་མོ་ཡང་ཡང་འཐག་མི་ནུས། །རྒྱབ་བརྟེན་བཟང་པོའི་གདམས་ངག་ལ། །དང་པོའི་དུས་ནས་ནན་ཏན་བྱེད། །མཚུངས་ལྡན་གྱི་མཆེད་གྲོང་ཁྱད་པར་ཅན། །ངན་རྫོང་རས་པས་ཉམས་རྟོགས་དྲིས། །མོ་གྲུ་མོ་ཤི་ཆིང་སྙིང་ལ་ཁུར། །ཟོག་གི་བསླུ་བྲིད་བློ་ལ་བྱས། །གཏི་མུག་གཉིད་ལ་ཕྱི་ཐག་བསྟུངས། །ཞི་གནས་སྟེང་དུ་རང་སྲིད་བསྲིང༌། །གྲོགས་ཆོ་ག་རྣམས་ལ་ཐག་ཆོད་བྱས། །འབོལ་སྔས་བསྐྱུར་ནས་ལོ་བདུན་ལོན། །དོན་ཕྱག་རྒྱ་ཆེན་པོ་ཐོག་བབ་ལ། །མ་ཡེངས་རྩེ་གཅིག་ངང་ལ་བཞག །ཁྱེད་གསོད་བརྙས་པ་བྱས་པ་ལ། །མྱ་ངན་འདས་པའི་བསམ་པ་དེས། །བྱམས་སྙིང་རྗེ་གཉིས་དང་མ་བྲལ་ལགས། །ཆོས་དྲི་མེད་དྲི་རྒྱུ་མ་བདེ་མེད། །རྡོ་རྗེ་འཆང་གི་བརྒྱུད་པ་འཛིན། །མཁའ་འགྲོ་སྡེ་བཞིས་ལུང་བསྟན་ཐོབ། །རྒྱལ་སྲས་ཀླུ་སྒྲུབ་མར་གུམ་པ། །ཏེ་མོ་ནཱ་རོའི་སྐྱེས་རབས་ལ། །རྒྱུད་སྡེ་གུས་པས་མངའ་བརྙེས་པས། །རྗེ་མར་པ་ལོ་ཙཱ་རིན་པོ་ཆེ།

ཐུགས་རྗེའི་མེ་ཏོག་ཕྱོགས་བཅུར་རྒྱས། །དག་པའི་འབྲས་བུ་སོ་སོར་སྨིན། །འབྲས་བུ་སྤྱི་བོར་ལེན་མཛད་པ། །གུང་ཐང་གི་རས་ཆེན་ཐུགས་རྗེ་ཅན། །སྙན་པའི་བ་དན་ཕྱོགས་བཅུར་ཁྱབ། །རྗེ་གཙུག་གི་ནོར་བུ་རིན་ཆེན་ལ། །གདུང་བར་བྱ་བའི་མོས་གུས་དང༌། །ཡོན་ཏན་མཐོང་བའི་ངེས་ཤེས་ཀྱིས། །གླུ་མཆོད་པ་འབུལ་ལོ་ཐུགས་རྗེ་ཅན། །ཚོགས་བྱང་ཆུབ་བསྔོའོ་མཁའ་འགྲོའི་ཚོགས། །ཞེས་པའི་མགུར་བཞེངས་པ་ལ། བླ་མ་རྗེ་བཙུན་ཡང་དགྱེས། གཞན་གྲོགས་པོ་རྣམས་ཀུན་ཡིད་ཆེས་ཏེ། དེས་བསྐུལ་པ་ལྟར་ཐམས་ཅད་སྒྲུབ་པ་ལ་བརྩོན་པར་སོང་སྐད་དོ། །ཡོང་དུས་དེར་ཡོན་བདག་བཀྲ་ཤིས་བརྩེགས་པས་བསྙེན་བཀུར་ལ་གདན་དྲངས་ནས་ཆོས་ཞུས་པས། རྗེ་བཙུན་གྱི་ཞལ་ནས། ཡོན་བདག་ལར་ཆོས་སྙིང་ནས་བྱེད་པར་འདོད་ཅིང་ཉམས་སུ་ལེན་པར་འདོད་ན། བླ་མའི་གདམས་ངག་རང་གི་བསྒོམ་པའི་ཉམས། གཉིས་སུ་མེད་པའི་ཡེ་ཤེས་གསལ་ལ། རང་རིག་པ་གཉུག་མའི་ཤེས་པ་དེ་སེམས་ཅན་ཐམས་ཅད་ལ་ཁྱབ་པར་གནས་ཏེ། སངས་རྒྱས་གསལ་བར་སྣང༌། རྣལ་འབྱོར་པས་ཐབས་ལམ་དཔག་ཏུ་མེད་པས་མཚོན་ནས་རང་བཞིན་གྱི་ངང་གི་འབྱུང་སྟེ། དེའི་དུས་ན་ལྟ་བ་རང་ཤུགས་ཀྱིས་རྟོགས་ཏེ། ཐ་སྙད་གང་དུ་ཡང་མི་ཐོག །སེམས་ལ་ཉམས་སུ་མྱོང་ཡང་ངག་ཏུ་བརྗོད་དུ་མི་གཏུབ་པ། དཔེར་ན་གཞོན་ནུ་མས་བདེ་བ་ཉམས་སུ་མྱོང་བའི་ལྐུགས་པའི་རྨི་ལམ་བཞིན་ནོ། །གཞི་དེ་ཉིད་སེམས་ཅན་ཀུན་ལ་ཡོད་ཀྱང་ངོ་མ་ཤེས། བརྒྱུད་ལྡན་གྱི་བླ་མ་དམ་པ་བསྟེན་པ་གལ་ཆེ། དེ་ལྟར་ཡིན་ཡང་མ་བསྒོམ་ན་ཉམས་སུ་མྱོང་བས། ལས་དང་པོ་པས་འབད་རྩོལ་བསྐྱེད་དེ་བསྒོམ། ངག་སྨྲ་བ་མང་ན་བླ་མ་སུན་འབྱིན་ཅིང་དགེ་སྦྱོར་ལ་གནོད་པས། དགོས་པའི་གཏམ་ཁ་ཡར་ཙམ་མ་གཏོགས་པ་མི་སྨྲ་བ་ཅིག་དགོས། ལར་ཁྱེད་འཇིག་རྟེན་འདི་ལ་མིག་ཅེར་རེ་བལྟས་པའི་མིས་གང་ཡང་མི་འོང༌། སྙིང་ནས་ཆོས་རང་བྱ་སྙམ་ན་ལས་དང་བྱ་བ་ཐམས་ཅད་ཕྱལ་གྱིས་གཏོང་དགོས། སྡུག་བསྔལ་མི་ཤེས་པ་བཞིན་དུས་གཅིག་ལ་འདྲེས་ན་འོང་བ་ཡིན་གསུངས་ནས་མགུར་འདི་གསུངས་སོ། །ལར་མ་བསྒོམ་བཤད་པའི་ཆོས་འདི་ང་རྒྱལ་ཡིན། །མ་བསོས་རྙེད་པའི་བུ་ཚ་ཕུང་འདྲེ་ཡིན། །མ་ཞུས་དཔེ་རྡུལ་གྱི་ཁྲེས་པོ་འདི། །ལུང་མེད་ཁྲམ་པའི་གཉའ་ཤིང་ཅི་ལ་ཕན། །དྲང་དོན་ཐེག་པའི་མགོ་སྐོར་ཉན་ཚེ་སྐྱིད། །ངེས་དོན་བླ་མའི་གསུང་ལ་ཉན་མཁན་མེད། །དད་ལྡན་ཡོན་བདག་བུ་སློབ་ལྷ་ཆོས་གྱིས། །ཁྲེལ་མེད་ཁྲམ་པའི་ཁ་འཛིན་མ་བྱེད་པས། །ཉེས་མེད་གཉོམ་ཆུང་གི་བདེན་ཚིག་དྲང་པོར་སྟོན། །ཅེས་གསུངས་ཏེ་ངེས་པར་ཆོས་བྱེད་ན།

མང་པོ་སློབ་པ་ནས། དོན་ཐོག་གཅིག་ཏུ་བཞག་ན་ཕན། སྨྲ་བ་མང་ན་གོང་མས་འོག་མ་བསྒྲིབས་ནས་ཡིད་ལ་མི་ཟིན་པས། ཡག་ཡག་མང་པོའི་མགོ་འཁོར་དུ་འཇུག །འཇིག་རྟེན་ལ་ཞེན་པ་ཆེ་ན་ཆོས་བྱས་ནས་ཀྱང་ཁ་ཆོས་ཡིན། ཡང་ཆོས་པ་ལ་ལས་ཁེངས་སྤྱོད་དང་ཡོན་ཏན་སྣ་རེ་ལ་བལྟས་ནས་ཁེང་སེམས་སྐྱེ་ཞིང་དུ་བླ་མ་གོང་མའི་ཡོན་ཏན་མི་ལེན་ཅིང༌། བླ་མ་དང་མཁའ་འགྲོའི་བྱིན་རླབས་འཇུག་མི་སྲིད་པས། ང་རྒྱལ་བཅག་ནས་མོས་གུས་ཞེ་ཐག་པ་ནས་བྱ་དགོས་པ་ཡིན། ང་རྒས་ཁ་འདིར་སྒྲུབ་པ་རེམ་པར་བྱ་སྙམ་ནས་ད་ལྟ་ལོང་ཡོད་བསྡད་པས། ཚེ་འདི་ལ་བར་ཆད་ནམ་འོང་ཆ་མེད་པས་འཆི་ཀར་འགྱོད་པ་དང་བཅས་ཏེ་ལོང་མེད་ལ་ཤི་ན་ཅི་བྱེད། ཤེས་ཚད་ཀྱི་ཁ་ནང་དུ་བལྟས་ནས་ཉམས་ལེན་བྱེད་དགོས། བཤད་པ་དང་སྒོམ་པ་གཉིས་གང་རུང་ཅིག་ལ་ནན་ཏན་བྱས་ན་གཅིག་གིས་གཅིག་མགོ་སྨད་ནས་གང་གི་ཡང་ས་མི་ཟིན་པས་སེམས་གང་མོས་པ་ཅིག་མགོ་ཐོན་བྱ་དགོས། རང་གི་ཆོས་དེ་ཉམས་སུ་མ་བླངས་པའི་ཆོས་དེ་སློབ་མ་ལ་བསྟན་ཡང་དགའ་ལ་རི་དང་ཞོར་བྱུང་གི་ཆོས་པ་ཕན་མི་ཐོག་པ་ཡིན། དང་པོར་རང་རྟགས་ཐོན་ཐོན་དུ་བསྒོམ་འཚལ་ཆོས་གཏིང་ཕྱིན་པ་ཅིག་བསླབ། དེ་ནས་སྒྲུབ་པ་བྱ་སྙམ་པའི་ཚེ། ཤེས་བྱའི་མཐའ་ལ་ཆོད་དུས་མེད་པ་ཡིན། སྒྲུབ་པ་ལོ་དང་ཟླ་བར་འདས་འགྲོ་བས་གདམས་ངག་ཟབ་ཏུ་རེ་བ་མང་སྣོད་དུ་བསག་ཀྱང་གང་སྒྲུབ་ཆ་མེད་ཀྱི་བར་ལ་མི་ཚེ་བར་མ་དོར་ཟད་པ་སྟོང་ལོག་ཡིན། ཆོས་སྣ་རེ་ལ་འཕྲལ་གྱི་ཉམས་སུ་ལོང་མཛོད། ཇོ་བོ་ཆོས་ཕྱུག་པོ་སྨྲ་བ་ལ་དགའ་བ་ཁ་ཅིག་དང་བླ་བོ་བཏང་ན་ཡི་དགོས་པ་རྣམས་སྣ་གཅིག་ཀྱང་གདམས་ངག་ཟབ་མོ་མང་ན་གང་སྒྲུབ་ངོ་མི་ཤེས། བསྒོམ་ཀྱང་འདི་ལ་རྟགས་མ་བྱུང་བས་གཞན་ཨེ་དྲག་བསམ་པས་འགྲུབ་དུས་མེད་པས། སོ་མ་གཅིག་སློབ་རིང་ལ་དེ་གོང་ཤེས་པ་དེ་བརྗེད་ནས། བྱིས་པ་ལག་གི་མེ་ཏོག་དང་འདྲ། །ཞེས་གསུངས་ནས་མགུར་འདི་གསུངས་སོ། །ཉོན་དང་ཡོན་བདག་དད་པ་ཅན། །ལས་བདེན་པའི་དོན་དེ་མི་ཤེས་པར། །སྡིག་ཅན་ཐར་པ་འཐོབ་ཏུ་རེ། །ལོ་ཟླ་ཞག་སོང་ཚེ་ལ་གཟན། །མི་སྐྱིད་ལོ་ཟླ་སོང་ན་དགའ། །ནམ་ཟླ་ཨེ་སོང་ཨེ་སོང་ཨེ་སོང་ཟློ། །མི་ཚེ་སོང་བར་མ་ཤེས་པར། །བླུན་པོ་མི་ཡི་རྣམ་དཔྱོད་ཡིན། །ཁྱོད་ངེས་པར་ཆོས་དཔྱོད་མཛད་དགོངས་ན། །མཆོད་པ་ཞིང་ས་བཟང་པོར་སྐྱེལ། །འབུལ་བ་དཀོན་མཆོག་གསུམ་ལ་གྱིས།

ཞབས་ཏོག་བླ་མ་རྗེ་ལ་གྱིས། །ཞེ་ས་ཕ་དང་མ་ལ་གྱིས། །སྦྱིན་པ་ལེན་མོ་མེད་པར་ཐོང༌། ཕན་འདོགས་མ་ནུས་པ་ལ་གྱིས། །རང་རྒྱུད་ཆོས་དང་བསྟུན་ལ་གྱིས། །ཆོས་ཉམས་ལེན་བྱེད་ན་མང་མི་དགོས། ཁས་ལེན་མང་ན་རྫུན་སོ་ཡིན། །དེ་བཞིན་རྒྱུད་ལ་ཨེ་འབྱོར་ལྟོས། །ཞེས་གསུངས་པས། ཡོན་བདག་དད་ནས་ད་རུང་ཁྱེད་ཀྱི་མགུར་ལེགས་པ་ཅིག་གསུང་བར་ཞུ་ཞུས་པས། ལེགས་པའི་མདོ་བཅུ་མགུར་དུ་གསུངས་པ། ཕ་བླ་མ་རྣམས་ལ་ཕྱག་འཚལ་ལོ། །སྒོས་སྒྲ་བསྒྱུར་རྒྱལ་པོས་བྱིན་གྱི་རློབས། །འོ་ན་ཡོན་བདག་ཕོ་མོ་རྣམས། །ཁྱེད་གཏན་གྱི་སོ་ནམ་བགྱིད་མི་བགྱི། །ང་མི་མི་རྒན་ཁ་ལ་ཅང་མི་ཉན། །བརྒྱ་ལ་སོ་ནམ་བགྱིད་པའམ། དུས་མར་སོང་ཡར་ལོག་ཉན་སྲིད་ན། །མིའུ་རིན་ཆེན་སྐྱེས་ནས་འཆི། །དེ་ཕྱིར་དམ་ཆོས་མཛད་ན་ལེགས། །སྒྱུ་མའི་ནོར་རྫས་བསགས་ཀྱང་ལུས། །དེ་ཕྱིར་སྦྱིན་པ་བཏང་ན་ལེགས། །ཁམས་ཀྱི་བཟའ་བཏུང་བསྲེས་ཀྱང་འཛད། །དེ་ཕྱིར་ཚོགས་གསོག་བྱས་ན་ལེགས། །འཇིག་རྟེན་གཉེན་འདུན་འདུས་ན་འཕྲལ། །དེ་ཕྱིར་གཉིས་མེད་བསྒོམ་ན་ལེགས། །མལ་ས་མཁར་བརྩིགས་ཀྱང་འཇིག །དེ་བས་དབེན་པ་བསྙགས་ན་ལེགས། །འདུས་བྱས་ལས་ལ་ཟད་པ་མེད། །དེ་བས་བྱ་བ་བཞག་ན་ལེགས། །བྲེ་མོའི་གཏམ་ལ་ཟད་པ་མེད། །དེ་ཕྱིར་སྨྲ་བ་བཅད་ན་ལེགས། །གདམས་ངག་པགས་ལ་སྣུམ་བཀུས་འདྲ། །བླ་མ་མཁས་པ་བསྟེན་ན་ལེགས། །ཉམས་མྱོང་མུན་ལ་ཟླ་ཤར་འདྲ། །ཆུ་བོའི་རྒྱུན་བཞིན་བསྒོམ་ན་ལེགས། ལེགས་པའི་གྲོས་ཀྱི་མདོ་དོན་བཅུ། །རྣལ་འབྱོར་པ་ཡི་བློ་ལ་ཤར། །ཁྱེད་བྲིན་པ་ཕོ་མོའི་ཆོས་སྐལ་མཛོད། །ཨེ་མ་སེམས་ཅན་སྙིང་རེ་རྗེ། །ཁམས་གསུམ་འཁོར་བ་གཏིང་མཐའ་མེད། །འཆི་ཁར་མི་འགྱོད་ཙམ་རེ་མཛོད། །ཞེས་ལེགས་པའི་མདོ་བཅུ་མགུར་དུ་གསུངས་པས། ཡོན་བདག་རྣམས་ཀྱིས་ཞུ་བ་ཕུལ་བ། ངེད་ཅག་ཡུལ་པ་འདི་རྣམས་རྗེ་བཙུན་ཉིད་མ་ལགས་པ། སངས་རྒྱས་མངོན་སུམ་དུ་བྱོན་ཡང་འདི་ཙམ་གྱི་མོས་གུས་མི་སྐྱེ།

སློབ་དཔོན་མང་པོའི་ངོ་སྲུང་དང་ཞབས་ཏོག་མི་བགྱི་བར། ཅི་ནས་ཐུགས་རྗེ་འཛིན་པར་ཞུ་ཞུས་པས། ཡང་རྗེ་བཙུན་གྱིས་དེའི་ལན་དུ་དགོས་རྒྱུ་ཆུང་གསུམ་མགུར་དུ་གསུངས་པ། གཉེན་དང་ཡོན་བདག་སློབ་མ་གསུམ། །ཁྱེད་འཇིག་རྟེན་པ་ཡི་ཐེག་ཆེན་ཡིན། །ང་རྣལ་འབྱོར་པ་ལ་དགོས་རྒྱུ་ཆུང༌། །ཕྱག་དང་ཞེ་ས་ཡ་ཚུལ་གསུམ། །ཁྱེད་འཇིག་རྟེན་པ་ཡི་འདྲ་ཆོས་ཡིན། །ང་རྣལ་འབྱོར་པ་ལ་དགོས་རྒྱུ་ཆུང༌། །རྫས་དང་ལོངས་སྤྱོད་འདུ་འཛི་གསུམ། །ཁྱེད་འཇིག་རྟེན་པ་ཡི་ཆེ་ཐབས་མིན། །ང་རྣལ་འབྱོར་པ་ལ་དགོས་རྒྱུ་ཆུང༌། །ཞེས་གསུངས་ནས་ཡོན་བདག་བཀྲ་ཤིས་བརྩེགས་ལ་སོགས་པ་རྣམས་ལ་སྐྱབས་འགྲོ་སེམས་བསྐྱེད་པ་བསྔོ་བ་སྨོན་ལམ་གནང་ནས་ཐམས་ཅད་ཆོས་ལ་སྣང་བ་འགྱུར་ནས། དེ་རྣམས་ཀྱི་ནངས་ནས་སྒོམ་བྱེད་མཁན་ཡང་མང་པོ་བྱུང་ངོ༌། །ཉམས་སྐྱེས་པ་ཡང་རེ་རེ་ཙམ་བྱུང་ངོ༌། །དེ་ཐམས་ཅད་བྲིན་གྱི་ལྷ་གྲོང་གི་སྐོར་རོ།། །།དེ་ནས་རས་ཆུང་པ་རྗེ་བཙུན་གྱི་དྲུང་དུ་ཐུགས་དམ་མཛད་ཅིང་བཞུགས་པའི་དུས་སུ་ནུབ་གཅིག་རྨི་ལམ་ན་ཁྱི་མོ་ནག་མོ་གཅིག་ལ་བལ་བཀལ། །ཁས་དུང་འབུད་ཡི་གེ་ཀློག་ཀུས་འདེབས། མི་གསུམ་གྱི་གཅིག་ནས་གཅིག་ཏུ་བསྐྱལ་བ་ཡིན་ཟེར་བ་ཅིག་རྨིས་པས་མ་ཤེས་ནས་ཞུས་པས། རྗེ་རས་པའི་ཞལ་ནས། ཁྱི་ནི་གྲོང་དང་ལྡན་པ་དེ། རྒྱུད་ནི་བལ་བས་འཇམ་པ་ཡིན། དུང་ནི་སྙན་པ་ཕྱོགས་བཅུར་སྒྲོགས། ཡི་གེ་ཐ་སྙད་དོན་ལ་མཁས། ཀུས་འདེབས་ཉམས་མྱོང་གླུ་རུ་ལེན། སྐྱེལ་བསུ་བརྒྱད་ཅུ་གསུམ་ལས་འབྱུང༌། །ཞེས་ལུང་བསྟན་ཏོ། །ཡང་ནུབ་གཅིག་རྨི་ལམ་ན། མི་གཅིག་གིས་གོས་ཕུད། མི་གཅིག་གིས་ཁྲུས་བྱས། གཤོག་པ་གཉིས་བཏགས་ནས་ཤིང་སྤན་སྤུང་ཡོད་པ་ཅིག་ཏུ་སླེབ་སྟེ། བུད་མེད་གཅིག་གིས་མེ་ལོང་གཅིག་བསྟན་པ་རྨིས། །ཞེས་ཞུས་པས། རྗེ་རས་པའི་ཞལ་ནས། ཆོས་བརྒྱད་ཚེ་འདིའི་གོས་ཕུད་དེ། །གདམས་ངག་དྲི་མེད་ཆུས་བཀྲུས་ནས། །རྒྱུ་འབྲས་ཀྱི་བྱ་ལུས་ལ། །བྱམས་དང་སྙིང་རྗེ་གཤོག་བཏགས་པ། །ཚོགས་གཉིས་དག་པའི་ལམ་བཅད་དེ།

མཐོང་ཁོམ་ཤིང་གི་རྩར་བབས་ནས། མེ་ལོང་མཁའ་འགྲོ་བརྡ་བསྟན་བྱུང༌། །ཞེས་ལུང་བསྟན་ཡང་ནུབ་གཅིག་རྨི་ལམ་ན། བོང་བུ་ག་པ་ཅིག་ཁ་ཕྱི་ལོག་ཏུ་བསྟན་ཏེ་ཞོན་ནས་ཆུ་ཆེན་པོ་ཅིག་བརྒལ་བ་རྨིས་ཞུས་ལས། རྗེ་བཙུན་གྱིས་ཐེག་ཆེན་བོང་བུ་ལ་ཞོན་ནས། །འཁོར་བ་དག་ལ་རྒྱབ་ཕྱོགས་ནས། །བོང་བུ་ཐེག་ཆེན་བརྡ་ཡིན་ཏེ། །ཕྱིར་ཕྱོགས་དབང་བསྐུར་གོ་ཟློག་བརྡ། །ཆུ་ནི་འཁོར་བའི་རྒྱ་མཚོ་ལས། །སྒྲོལ་བའི་བརྡ་ཡིན་མཁའ་འགྲོས་གསུངས། །ཞེས་ལུང་བསྟན་ཏོ། རས་ཆུང་པས། བླ་མ་ལ་རྟོགས་པ་ཅིག་ཞུ་བྱས་ནས་མཆོད་པ་ཅིག་བྱས་པའི་དུས་སུ། གླིང་ཁ་རས་པས། རྗེ་བཙུན་ལ་རྟོགས་པ་ནམ་མཁའ་ལྟར་ཡངས་པ། སྣང་བ་ལ་ཐོག་རྡུག་མེད་པ་ཡོད་ཟེར་བ་དེ་དག་གནང་བར་ཞུ་བྱས་པ་ལ། རྗེ་བཙུན་གྱི་ཞལ་ནས། སྤྲོས་བྲལ་འོད་གསལ་འདུས་མ་བྱས། །བདུད་རྩི་ལྟ་བུའི་གདམས་པ་འདི། །ལྐུགས་པའི་གཞོན་ནུའི་བདེ་བ་བཞིན། །མ་བསྒོམ་བསྟན་རྒྱུ་ང་ལ་མེད། །ཅེས་གསུངས་པས། རས་ཆུང་པས་ཕྱག་འཚལ་ནས་ཞུས་པ། བླ་མ་ལྗོན་ཤིང་ལྟ་བུ་ཡི། །སྐྱེ་མེད་སྐུ་ཡི་མེ་ཏོག་ཞུ། །བླ་མ་ཆུ་རྒྱུན་ལྟ་བུ་ཡི། །བརྗོད་མེད་གསུང་གི་བདུད་རྩི་ཞུ། །བླ་མ་ནམ་མཁའ་ལྟ་བུ་ཡི། །རྟོགས་མེད་ཐུགས་ཀྱི་སྒྲོན་མ་ཞུ། ཞུས་པས། རྗེ་བཙུན་གྱི་ཞལ་ནས། སྐུ་ཡི་མེ་ཏོག་བདུད་རྩི་སྲུངས། །གསུང་གི་བདུད་རྩི་སྤྱོད་པ་སྐྱོང༌། །ཐུགས་ཀྱི་སྒྲོལ་མ་སྨིན་གྲོལ་སྒོམ། །གསུངས་པས། རས་ཆུང་པས། བདག་ཅག་མི་ཤེས་གཏི་མུག་པས། །སྐུ་ཡི་དམ་ཚིག་ཇི་ལྟར་སྲུང༌། །གསུང་གི་སྤྱོད་པ་ཇི་ལྟར་སྐྱོང༌། །ཐུགས་ཀྱི་སྒྲོན་མེ་ཇི་ལྟར་བསྒོམ། །ཞེས་ཞུས་པས། རྗེ་བཙུན་གྱི་ཞལ་ནས། རྣལ་འབྱོར་དམ་ཚིག་གསུམ་དང་ལྡན། །སྡོམ་གསུམ་བསླབ་སྡོམ་གསུམ་དུ་སྲུང༌། །སྤྱོད་པ་སྒོ་གསུམ་མ་ཧེ་སྐྱོངས། །སྨིན་གྲོལ་མཚན་ཉིད་སྐྱེ་མེད་ལྟོས། གསུངས་པས། རས་ཆུང་པས། གོ་བས་དེ་རྣམས་ཀྱི་དོན་བཀྲོལ་བ་ནི། ཆོས་སྐུ་ལྷན་སྐྱེས་རྣལ་འབྱོར་ལ། །ལོངས་སྐུ་རྟོགས་པ་རང་སར་གྲོལ། །སྤྲུལ་སྐུ་དངོས་འཛིན་མེད་དེ་བསྲུང༌།

སྡོམ་པ་གསུམ་ལས། །གཞན་སོ་ཐར་སྡོམ་པ་ལ། །ལམ་ནི་བྱང་སེམས་བསླབ་པ་སྟེ། འབྲས་བུ་གསང་སྔགས་དམ་ཚིག་སྲུངས། །བློ་ལྡོག་གསུམ་ལས། །ཚུལ་འཆོས་ཆོས་བརྒྱད་བློ་ལྡོག་ལ། །འདོད་པ་གསོག་འཇོག་སྤང་བྱ་ཞིང༌། །གཡོ་རྒྱུ་ལོག་འཚོ་སྤངས་ཏེ་སྲུངས། སྤྱོད་པ་མ་ཧེ་སྐྱོང་བ་ལ། །ལུས་ནི་སྤྱོད་པ་རྟོག་མེད་ལ། །ངག་ནི་ལྐུགས་མ་མི་སྨྲ་ཞིང༌། སེམས་ནི་བུ་ཆུང་ཞེན་མེད་སྤྱོད། །སྨིན་གྲོལ་སྐྱེ་མེད་ངང་དུ་སྒོམ། །བླ་མའི་མཚན་ཉིད་བརྒྱུད་པར་ལྡན། །སློབ་དཔོན་མཚན་ཉིད་དམ་ཚིག་ལྡན། །གྲོགས་ཀྱི་མཚན་ཉིད་ལྟ་སྤྱོད་མཐུན། །སྣང་བའི་མཚན་ཉིད་སྐྱེ་བ་མེད། འཁོར་བའི་མཚན་ཉིད་གཞི་རྩ་བྲལ། །དཔེ་ཡི་མཚན་ཉིད་དོན་སྟོན་བྱེད། །ཉམས་མྱོང་མཚན་ཉིད་རྟོགས་པར་ལྡན། ཞུས་པས། རྗེ་བཙུན་གྱི་ཞལ་ནས། ལེགས་པ་དེ་ལ་འགྲེལ་པ་ཅིག་གདེགས་སམ་གསུངས་ནས། མ་བྲལ་བྱང་ཆུབ་འཐོར་མི་འདུས། །མ་གྲོལ་དར་མདུད་ལྷོད་ཅིང་དམ། །དངོས་འཛིན་དམུས་ལོང་ཐང་ལ་འཁྱམས། །སོ་ཐར་མེད་ན་ངེས་འབྱུང་མེད། །གསང་སྔགས་མེད་ན་འབྲས་བུ་མེད། །བྱང་སེམས་མེད་ན་གཞན་དོན་མེད། །ཆོས་བརྒྱད་ཚེ་འདིའི་གཡབ་མོ་ཡིན། །གསོག་འཇོག་དགེ་འཇོམས་སེར་བ་ཡིན། །གཡོ་སྒྱུ་ཐར་པའི་གཡང་ས་ཡིན། །རྟོག་པས་འཁོར་བར་སྐྱེ་བར་བྱེད། །སྨྲས་པས་ཐ་སྙད་རྗེས་མི་ཆོད། །ཞེན་པས་འཁོར་བར་འཁྱམས་པར་བྱེད། །དངོས་འཛིན་བྱུང་ན་འཁྲུལ་པ་ཡིན། །བརྒྱུད་པ་མེད་ན་བཀའ་ཆད་ཡིན། །དམ་ཚིག་མེད་ན་གཤིན་རྗེ་ཡིན། །མི་མཐུན་དགྲ་ཟུན་སྤེལ་མ་ཡིན། །སྐྱེ་བ་བྱུང་ན་དངོས་པོ་ཡིན། །གཞི་རྩ་བྱུང་ན་སྤང་བླང་ཡིན། །དོན་སྟོན་མི་ནུས་དོན་མེད་ཡིན། །རྟོག་པ་མེད་ན་ཡིད་སྨོན་ཡིན། གསུངས་སོ། །གསུངས་བཞིན་བསྒྲུབས་པའི་ཡོན་ཏན་ནི། དེ་དེ་ཡིན་ཏེ་དེ་ཉིད་མིན། སྔར་གྱི་དེ་རྣམས་བསྒོམས་པས་སངས་རྒྱས་པའི་གདམས་ངག་ཡིན། ཐོས་པས་སངས་རྒྱས་པའི་གདམས་ངག་དེ་ཡོད་པ་ཡིན། གསུངས་ནས་སྙན་བརྒྱུད་རྣམས་ཚར་བར་གསུངས་སོ། །དེ་རྣམས་རས་ཆུང་པའི་རྨི་ལམ་ལུང་བསྟན་གྱི་སྐོར་རོ།། །།དེ་ནས་རྗེ་བཙུན་དང་རས་ཆུང་པ་དཔོན་སློབ་ལ་ཕྱི་གངས་ལ་བཞུད་པ་ལ།

རས་ཆེན་པ་བས་རས་ཆུང་པོ་ངོ་མཚར་ཆེ། རྒྱ་གར་དུ་སོང༌། རས་ཆེན་པ་ལ་མེད་པའི་གདམས་ངག་མང་པོ་ཡོད་ཟེར་ནས། ཉ་མ་ཚོས་ཤ་ཚོ་བ་དང༌། ཆང་ཞིམ་པ། རྩམ་པ་ཞིབ་པ། ཐུད་བཟང་བ་རྣམས་རས་ཆུང་པ་ལ་ཕུལ། རྗེ་བཙུན་ལ་ཤ་རིད་པ། ཆང་སྐྱུར་པོ། རྩམ་པ་རྩིང་པ། ཐུད་ངན་པ་རྣམས་བསྐྱལ་ལོ། །དེར་རས་ཆུང་པས་ང་ལ་ཚོགས་གསོག་འདི་ཙམ་བྱུང་བས། བླ་མ་ལ་ཅི་ཙམ་བྱུང་ན་དགོངས་པས། བླ་མའི་དྲུང་དུ་མཇལ་བ་ལ་ཕྱིན་ཏེ་ཕྱག་ཕུལ་ནས། ཉ་མས་འདིར་ཚོགས་གསོག་ཅི་ཙམ་བྱུང་ཞུས་པས། བླ་མས་འདིར་བཟང་པོ་བྱུང༌། ཉ་མའི་ཚོགས་གསོག་ལ་དྲོ་དྲོངས་ཤིག་གསུངས་པས། གཡམ་པའི་འོག་ཏུ་ཤ་རིད་དང༌། ཆང་སྐྱུར་དང༌། ཐུད་ངན་དང༌། རྩམ་རྩིང་དུམ་པ་གཅིག་དང་དེ་རྣམས་འདུག་པས། རས་ཆུང་པ་སྙིང་མི་དགའ་ཏིང་ངེ་སོང༌། བླ་མ་ཞིམ་པ་ལྟར་མཛད་ན་གསོལ་ཞིང་འདུག །རས་ཆུང་པ་ཁམས་ལོག་པ་ཅིག་བྱུང་བས་རས་ཆུང་པའི་དགོངས་པ་ལ། བླ་མའི་ཡོན་ཏན་ཆ་གཅིག་ཀྱང་མེད་པ་ལ་ཉ་མ་ཚོས་ཚོགས་གསོག་ལེགས་པོ་མ་རེད་དགོངས་ནས། བླ་མ་བསམ་ན་བླ་མའི་དྲུང་དུ་སྡོད་ནས་གདམས་ངག་མཐར་འདོན། ཞབས་ཏོག་སྙིང་ཚིམ་པ་ཅིག་བྱེད་བསམ་ནས། ཞབས་ཏོག་ཏུ་མི་འགྲོ་ཞབས་འདྲེན་དུ་འགྲོ་བར་འདུག་བསམ་ནས་བླ་མ་ལ་མགུར་འདི་ཕུལ་ལོ། །ང་རྒྱལ་ཁམས་ཕྱོགས་མེད་འགྲིམ་པ་དང༌། ཆོས་འཁོར་ལྷ་ས་ལྟ་བ་དང༌། །དཔལ་གྱི་བསམ་ཡས་བསྐོར་བ་དང༌། །ཇོ་ཤཱཀ་མཆེད་ལ་ཕྱག་འཚལ་དང༌། །གཡུ་རུའི་ཁྲ་འབྲུག་ལྟ་བ་དང༌། །མར་རྔོག་གི་གདན་ས་བསྐོར་བ་དང༌། །རོ་སྙོམས་ལྡོམ་བུ་བྱེད་པ་དང༌། །ཅིས་ཀྱང་དབུས་སུ་འགྲོ་བར་ཞུ། ཞུས་པས། བླ་མས་དབུ་གཏུམ་ནས་ཅི་ཡང་མི་གསུང་བ་དང༌། ཡང་རས་ཆུང་པས་མགུར་འདི་ཕུལ་ལོ། །ཡུལ་གངས་སྟོད་ཀྱི་སེང་གེ་དཀར་མོ་ང༌། །གངས་སྟོད་ཡངས་ལ་མི་འཕྱོ་རྒྱུས། །གཡུ་རལ་ལེགས་པོ་རྒྱས་དུས་མེད། །རས་ཆུང་མི་སྡོད་ལྡོམ་བུར་འགྲོ ། ད་རེས་བླ་མས་བཀའ་གནང་ཞུ། །ནགས་གསེབ་ཀྱི་རྒྱ་སྟག་རི་བཀྲ་ངས། །ནགས་གསེབ་ཡངས་ལ་མི་འགྲིམ་རྒྱུས། །ཁོང་འཛུམ་དྲུག་ལེགས་ལ་རྒྱས་དུས་མེད། །རས་ཆུང་མི་སྡོད་ལྡོམ་བུར་འགྲོ། །ད་རེས་བླ་མའི་བཀའ་གནང་ཞུ། །མཚོ་སྟོད་ཀྱི་ཉ་མོ་གསེར་མིག་ང༌། །མཚོ་མཐའ་ཡངས་ལ་མི་འགྲིམ་རྒྱུས། །ཉ་མོ་གསེར་མིག་ལེགས་ལ་རྒྱས་དུས་མེད། །རས་ཆུང་མི་སྡོད་ལྡོམ་བུར་འགྲོ། །ད་རེས་བླ་མའི་བཀའ་གནང་ཞུ། །གུང་ཐང་གི་རས་ཆུང་རྡོར་གྲགས་ང༌། །རྒྱལ་ཁམས་ཡངས་ལ་མི་འགྲིམ་རྒྱུས། །ང་ཡི་ཉམས་རྟོགས་ལེགས་ལ་རྒྱས་དུས་མེད། །རས་ཆུང་མི་སྡོད་ལྡོམ་བུར་འགྲོ། །ད་རེས་བླ་མའི་བཀའ་གནང་ཞུ། །ཞེས་ཞུས་པས།

བླ་མའི་ཞལ་ནས་རས་ཆུང་པ། དབེན་གནས་རི་ཁྲོད་འགྲིམ་དུས་སུ། །རྒྱལ་ཁམས་འགྲིམ་པས་ཕན་པ་ཆུང༌། །བླ་མ་སངས་རྒྱས་བསྒོམ་དུས་སུ། ལྷ་སའི་ལྟད་མོའི་ཕན་པ་ཆུང༌། །ལྟད་མོ་སེམས་ལ་ལྟ་བའི་ཚེ། །བསམ་ཡས་གཟིགས་མོས་ཕན་པ་ཆུང༌། །སྒྲོ་འདོགས་ནང་ནས་ཆོད་དུས་སུ། །གཡུ་རུའི་ཁྲ་འབྲུག་བསྐོར་བས་ཕན་པ་ཆུང༌། །ཞེས་གསུངས་ནས་ཤ་ཚ་གྲོས་འདེབས་ཀྱི་མགུར་འདི་གསུངས་སོ། །གངས་སྟོད་ཀྱི་སེང་གེ་དཀར་མོ་ཁོང༌། །སེང་རོང་དུ་མ་འབབས་གངས་སྟོད་ཟུང༌། །བརྒྱ་ལ་རོང་དུ་བབས་པ་ན། །གཡུ་རལ་ལེགས་ལ་འབྲལ་ཉེན་ཡོད། །གཡུ་རལ་ལེགས་པོ་ངོམ་ཞིག་གངས་སྟོད་ཟུང༌། །བུ་ད་རེས་བླ་མའི་བཀའ་ལ་ཉོན། །ཕུ་རི་གསུམ་གྱི་བྱ་རྒྱལ་རྒོད་པོ་ཁོང༌། །ཁྱེད་ཤོད་དུ་མ་འབབ་བྲག་ལ་བཞུགས། །བརྒྱ་ལ་ཤོད་དུ་བབ་པ་ན། །གཤོག་དྲུག་ལེགས་ལ་འབྲལ་ཉེན་ཡོད། །གཤོག་དྲུག་ལེགས་པོ་ངོམ་ཞིང་བྲག་སྟོད་ཟུང༌། །བུ་ད་རེས་བླ་མའི་བཀའ་ལ་ཉོན། །ནགས་གསེབ་ཀྱི་སྟག་མོ་རི་བཀྲ་ཁོང༌། །ས་མཐའ་མ་སྐོར་ནགས་གསེབ་ཟུང༌། །བརྒྱ་ལ་ས་འཕྲང་འགྲིམ་པ་ན། །འཛུམ་དྲུག་ལེགས་དང་འབྲལ་ཉེན་ཡོད། །འཛུམ་དྲུག་ལེགས་པོ་ངོམ་ཞིང་ནགས་གསེབ་ཟུང༌། །བུ་ད་རེས་བླ་མའི་བཀའ་ལ་ཉོན། །མཚོ་སྟོད་ཀྱི་ཉ་མོ་གསེར་མིག་ཁོང༌། མཚོ་མཐའ་མ་སྐོར་མཚོ་སྟོད་ཟུང༌། །བརྒྱ་ལ་མཚོ་མཐའ་བསྐོར་བ་ན། གསེར་མིག་ལེགས་དང་འབྲལ་ཉེན་ཡོད། །གསེར་མིག་ལེགས་པོ་ངོམ་ཞིང་མཚོ་སྟོད་ཟུང༌། །བུ་ད་རེས་བླ་མའི་བཀའ་ལ་ཉོན། །གུང་ཐང་གི་རས་ཆུང་རྡོར་གྲགས་ཁྱོད། །རྒྱལ་ཁམས་མ་འགྲིམ་རི་ཁྲོད་ཟུང༌། །བརྒྱ་ལ་རྒྱལ་ཁམས་འགྲིམ་པ་ན། །ཉམས་རྟོགས་ལེགས་པོ་འབྲལ་ཉེན་ཡོད། །ཉམས་རྟོགས་ལེགས་པོ་སྐྱོང་ཞིང་རི་ཁྲོད་ཟུང༌། །བུ་རས་ཆུང་བླ་མའི་བཀའ་ལ་ཉོན། །ཞེས་གསུངས་པས། ཡང་རས་ཆུང་པས་ཞུས་པ། བླ་མའི་དྲུང་དུ་ལོ་སུམ་ཅུ་རྩ་གསུམ་བཞི་རེད་པས། ལྟ་སྒོམ་སྤྱོད་པའི་གདིང་དུམ་པ་ཡོད།

དེ་ཅིས་ཀྱང་འགྲོ་ཞུས་ནས་འགྲོ་ལུགས་ཀྱི་མགུར་མ་འདི་ཕུལ་ལོ། །ངས་དམ་ཆོས་ལྟ་བ་དཔེར་བཞག་ནས། སྣང་སྟོང་ཟུར་ཁ་འགྲིམ་ཞིང་འགྲོ། །རྟག་ཆད་ཆམ་ལ་འབེབས་ཤིང་འགྲོ། །འགྱུར་མེད་ལམ་དུ་སློང་ཞིང་འགྲོ། །ལྟ་བ་ཞན་ཡང་ང་མི་འགྱོད། །དམ་ཆོས་སྒོམ་པ་དཔེར་བཞག་ནས། །བདེ་གསལ་ཟུར་ཁ་འགྲེམ་ཞིང་འགྲོ། བྱིང་རྒོད་ཆམ་ལ་འབེབས་ཤིང་འགྲོ། །འོད་གསལ་ལམ་དུ་སློང་ཞིང་འགྲོ། །སྒོམ་པ་ཞན་ཡང་ང་མི་འགྱོད། །དམ་ཆོས་སྤྱོད་པ་དཔེར་བཞག་ནས། །བརྟུལ་ཞུགས་ཟུར་ཁ་འགྲིམ་ཞིང་འགྲོ། །ཐེ་ཚོམ་ཆམ་ལ་འབེབས་ཤིང་འགྲོ། །སྤྱོད་པ་ཞན་ཡང་ང་མི་འགྲོ། །དམ་ཆོས་དམ་ཚིག་དཔེར་བཞག་ནས། །རྣམ་དག་ཟུར་ཁ་འགྲིམ་ཞིང་འགྲོ། །གཡོ་སྒྱུ་ཆམ་ལ་འབེབས་ཤིང་འགྲོ། །རང་སེམས་དཔང་པོར་འཇོག་ཅིང་འགྲོ། །དམ་ཚིག་ཞན་ཡང་ང་མི་འགྱོད། །དམ་ཆོས་འབྲས་བུ་དཔེར་བཞག་ནས། །ལྷུན་གྲུབ་ཟུར་ཁ་འགྲིམ་ཞིང་འགྲོ། །རེ་དོགས་ཆམ་ལ་འབེབས་ཤིང་འགྲོ། །སྐུ་བཞི་ལམ་དུ་སློང་ཞིང་འགྲོ། །འབྲས་བུ་ཞན་ཡང་ང་མི་འགྱོད། །རྗེ་མར་པ་ཙམ་ཞིག་དཔེར་བཞག་ནས། །སྙན་བརྒྱུད་ཟུར་ཁ་འགྲིམ་ཞིང་འགྲོ། །ཐ་སྙད་ཆམ་ལ་འབེབས་ཤིང་འགྲོ། །གདམས་ངག་ལམ་དུ་སློང་ཞིང་འགྲོ། །ཆོས་ལམ་ཁྱེར་ཞན་ཡང་ང་མི་འགྱོད། །བླ་མ་མི་ལ་ཙམ་ཞིག་དཔེར་བཞག་ནས། སྙིང་རུས་ཟུར་ཁ་འགྲིམ་ཞིང་འགྲོ། །ལེ་ལོ་ཆམ་ལ་འབེབས་ཤིང་འགྲོ། །བརྩོན་འགྲུས་ཞན་ཡང་ང་མི་འགྱོད། །ང་རས་ཆུང་ཙམ་ཞིག་དཔེར་བཞག་ནས། །སྐལ་ལྡན་ཟུར་ཁ་འགྲིམ་ཞིང་འགྲོ། །ལོག་རྟོག་ཆམ་ལ་འབེབས་ཤིང་འགྲོ། །མོས་གུས་ལམ་དུ་སློང་ཞིང་འགྲོ། །གསོལ་འདེབས་ཞན་ཡང་ང་མི་འགྱོད། །ཅེས་ཞུས་པས། བླ་མའི་ཞལ་ནས། བུ་རས་ཆུང་པ་ཁ་ལྟ་མ་ཆེ། ཆོས་ཁ་ལ་རྒྱལ་ལེ་བྱེད་པའི་མི་མང་པོ་རྨ་དབབ་པ་ཐམས་ཅད་ཡིན། ལར་ཉམས་ལེན་མེད་པའི་མི་ཅིག་ཁ་ལྟ་མཐོ། །སྡོམ་པ་མི་ཐུབ་པ་ཅིག་ཆོས་བཤད་མང༌། །མོས་གུས་མེད་པའི་མི་ཅིག་ཁས་ལེན་མང༌། །ཤེས་རབ་ཆུང་བའི་མི་ཅིག་དྲུང་དུ་ཆེ། །ཕན་མི་ཐོག་ངེས་པ་ཅིག་མངོན་མཚན་ཆེ།

སྡོད་མ་ཚུགས་པའི་མི་ཅིག་བྱེད་རྒྱུ་མང༌། །ནང་ན་ཡོན་ཏན་མེད་པ་ཅིག་ཀུ་ཅོ་ཆེ། །རང་རྒྱུད་ངན་པ་ཅིག་རོགས་ལ་གཟན། །ལར་ཆོས་དང་སྤྱོད་ལམ་འདྲེས་པ་ཅིག་ཤིན་ཏུ་དཀའ། །ཁོ་བོས་འཇིག་རྟེན་གྱི་བྱ་བ་སྤངས་ནས་ཡུན་རིང་བས་ཆོས་དང་སྤྱོད་ལམ་འདྲེས་པ་ཡིན་གསུངས་ནས་སྤྱོད་ལམ་རྣམ་བཞིའི་མགུར་འདི་གསུངས་སོ། །ཁོ་བོ་མི་ལ་རས་པ་དང༌། །རེས་འགའ་ཉལ་ཞིང་ཉལ་ཞིང་བསྒོམ། །ཉལ་ཞིང་ཉལ་ཞིང་བསྒོམ་ཙམ་ན། །གཏི་མུག་འོད་གསལ་དུ་ཤེས་པའི་གདམས་ངག་ཡོད། །མི་ང་ལ་ཡོད་དེ་གཞན་ལ་མེད། །ཀུན་གྱིས་ང་ལྟར་ཤེས་ན་དགའ་བ་ལ། །སྒོས་རས་ཆུང་པས་ཤེས་ན་སྐྱིད་པ་ལ། །ཁོ་བོ་མི་ལ་རས་པ་ངས། །རེས་འགའ་འགྲོ་ཞིང་འགྲོ་ཞིང་བསྒོམ། །འགྲོ་ཞིང་འགྲོ་ཞིང་བསྒོམ་ཙམ་ན། །འགྲོ་འདུག་བསྐོར་བར་ཤེས་པ་གདམས་ངག་ཡོད། །མི་ང་ལ་ཡོད་དེ་གཞན་ལ་མེད། །ཀུན་གྱིས་ང་ལྟར་ཤེས་ན་དགའ་བ་ལ། །སྒོས་རས་ཆུང་པས་ཤེས་ན་སྐྱིད་པ་ལ། །ཁོ་བོ་མི་ལ་རས་པ་ངས། །རེས་འགའ་ཟ་ཞིང་ཟ་ཞིང་བསྒོམ། །ཟ་ཞིང་ཟ་ཞིང་བསྒོམ་ཙམ་ན། །བཟའ་བཏུང་ཚོགས་འཁོར་དུ་ཤེས་པའི་གདམས་ངག་ཡོད། །མི་ང་ལ་ཡོད་དེ་གཞན་ལ་མེད། །ཀུན་གྱིས་ང་ལྟར་ཤེས་ན་དགའ་བ་ལ། །སྒོས་རས་ཆུང་པས་ཤེས་ན་སྐྱིད་པ་ལ། །ཁོ་བོ་མི་ལ་རས་པ་ངས། །རེས་འགའ་སྤྱད་ཅིང་སྤྱད་ཅིང་བསྒོམ། །སྤྱད་ཅིང་སྤྱད་ཅིང་བསྒོམ་ཙ་ན། །འཁོར་བ་མུ་དྲ་ཤེས་པའི་གདམས་ངག་ཡོད། །མི་ང་ལ་ཡོད་དེ་གཞན་ལ་མེད། ཀུན་གྱིས་ང་ལྟར་ཤེས་ན་དགའ་བ་ལ། །སྒོས་རས་ཆུང་པས་ཤེས་ན་སྐྱིད་པ་ལ། །ཞེས་གསུངས་ཏེ། རས་ཆུང་པ། རྐང་རྐྱང་དང༌། ཐོ་ཆོ་དང༌། བཞད་གད་དང༌། ཀུ་རེ་དང༌། ཤ་ཚ་དང༌། གྲོས་འདེབས་དང༌། ཕོ་རུས་དང༌། ཨ་རྒུ་དང༌། གཞུང་བཟང་དང༌། འཇིག་རྟེན་གྱི་ཆོས་བརྒྱད་ཐམས་ཅད་སྒྲུབ་པ་པོ་ཡི་བདུད་ཡིན། ཁ་མ་མང་སྒོམ་གསུངས་པས། ཡང་རས་ཆུང་པས། བླ་མ་དང་མཆེད་གྲོགས་མ་མཉེས་ཀྱང་འགྱོད་པ་མེད་ཞུས་ནས་འགྱོད་མེད་དྲུག་གི་མགུར་འདི་ཕུལ་ལོ། །ང་ཕྱོགས་མེད་རང་སར་མ་གྲོལ་ཡང༌། །ཕྱོགས་ཆ་དང་ཕྱོགས་རིས་ངས་མ་བྱས། །ལྟ་བའི་ཕྱོགས་ནས་འགྱོད་པ་ཆུང༌།

མངོན་ཤེས་དང་གྲུབ་རྟགས་མ་ཐོན་ཡང༌། །ལེ་ལོ་དང་སྙོམས་ལས་ངས་མ་བྱས། །སྒོམ་པའི་ཕྱོགས་ནས་ང་མི་འགྱོད། །ཤུགས་འབྱུང་རང་སར་མ་གྲོལ་ཡང༌། །ཆོས་བརྒྱད་དང་ཚུལ་འཆོས་ངས་མ་བྱས། །སྤྱོད་པའི་ཕྱོགས་ནས་ང་མི་འགྱོད། །གཡོ་རྒྱུ་དང་ཟོལ་ཟོག་ངས་མ་བྱས། །དམ་ཚིག་གི་ཕྱོགས་ནས་ང་མི་འགྱོད། །སྐུ་བཞིའི་སྟེང་དུ་མ་སླེབ་ཀྱང༌། །ཐེ་ཚོམ་དང་ཡིད་སྨོན་ངས་མ་བྱས། །འབྲས་བུའི་ཕྱོགས་ནས་ང་མི་འགྱོད། །བཀའ་སྡེ་སྣོད་ཀྱི་བཤད་རྒྱ་མི་ཤེས་ཀྱང༌། །གཟུ་ལུམ་དང་རས་ཆོད་ངས་མ་བྱས། །སློབ་གཉེར་གྱི་ཕྱོགས་ནས་ང་མི་འགྱོད། །ཞེས་ཞུས་པས། བླ་མའི་ཞལ་ནས་རས་ཆུང་པ། སྐྱེ་བ་ངོ་སྤྲོད་པ་འདི་ཙམ་ཞིག་ལ་འཕོ་བར་བསྡད་བསྡད་ནས་འགྱོད་པ་མེད་པ་ཁོང་དུ་ཆུད་པ་ངོ་མཚར་ཆེ་སྟེ། འགྱོད་མེད་ཀྱི་ལུས་དང་རང་མཐོང་གི་ང་རྒྱལ་དང༌། ང་བདེན་གྱི་ཨུ་ཚུགས་དང་གསུམ་འཛོམ་པའི་མི་དེ་ལད་ས་བཅོས་མེད་ཅིག་མིན་པས་རྐྱེན་གྱིས་འགྱོད་པ་ལ་ཡུད་ཙམ་ཅིག་ཡིན། ད་རུང་ལེགས་པོ་ཅིག་བྱེད་ན་ང་ཡི་ཁ་ཏ་འདི་ཚོ་ཡིད་ལ་ཟུངས་གསུངས་ནས་ཞལ་ཏ་བཅུ་གསུམ་མགུར་དུ་གསུངས་པ་ནི། ན་མོ། གསང་མཆོག་ཐེག་ཆེན་རིགས་ལས་འཁྲུངས། །ཆོས་བཀའ་བཞིའི་ངོ་བོ་སྐུ་བཞིའི་རྗེ། །སྦས་པའི་སངས་རྒྱས་མི་གཟུགས་ཅན། །མཚན་ལྡན་ལྷོ་བྲག་མར་པའི་ཞབས་ལ་འདུད། །དེ་རིང་ཡར་ངོའི་ཚེས་བརྒྱད་ལ། །གདུགས་མེ་ཤེལ་གྱི་ཉི་མ་འོད་རེ་འཇམ། །ང་མི་རྒན་ཤེས་པ་བདེ་མོར་གདའ། །ཁྱོད་དམག་བརྒྱའི་ནང་ནས་དར་མདངས་ཅན། །བུ་བརྒྱའི་ནང་ནས་བཞིན་ལེགས་པོ། །ཚིག་ཡང་ཡང་བསྐྱར་ཞིང་ཞུས་པ་དེ། །སྔར་ནས་དྲན་ནམ་དེ་རིང་དྲན། །དོན་ཆུང་ཞུ་བ་མང་པོ་དེ། །བཀའ་ཚིག་དཀྲུགས་པའི་ཕུང་འདྲེ་ཡིན། །ད་མ་ཡེངས་སྙན་གྱི་དབང་པོ་གཏོད། །ཐུགས་ཀྱི་མེ་ལོང་དྲི་ཕྱིས་ལ། །ང་མི་རྒན་གླུ་ལ་ལྷན་ནེ་གསོན། །གདན་གང་ཐུགས་ལ་འཇོག་པར་ཞུ། །ཨེ་མ་ཕྱོགས་བཅུའི་ཆོས་མཛད་རྣམས། །ཐོས་བསམ་སྒོམ་ལ་མ་སྦྱངས་པའི། །མ་ཤེས་ཤེས་སོ་མ་ཟེར་ཅིག

།ཆོས་འདོད་ཀྱི་དད་པ་མ་སྐྱེས་པར། །ཁ་ཟ་འདོད་ཀྱི་ལྡོམ་བུ་མ་བྱེད་ཅིག །གནས་ལུགས་འདུག་པ་མི་ཤེས་པར། །ལྟ་བ་ཁ་པོར་མ་སྨྲ་ཞིག །རིག་པའི་འཆར་ཚུལ་མི་ཤེས་པའི། །གཏི་མུག་བླུན་སྒོམ་མ་བྱེད་ཅིག །སྣང་བ་སྤྲུལ་བསྒྱུར་མི་ཤེས་པའི། །ཐོ་ཅོ་གཅེར་རྒྱུག་མ་བྱེད་ཅིག །ཉམས་ལེན་གཅིག་རྐྱ་མི་ཕེར་བའི། །བླ་མའི་དྲུང་ནས་མ་འཕགས་ཤིག །ཟབ་མོའི་སྟོན་ལུགས་མ་ཤེས་པའི། །ཐོས་ཆུང་གི་མགོ་བོ་མ་བསྐོར་ཅིག །རང་རྡོ་རྗེ་འཆང་དང་མི་མཉམ་པའི། །ཁྲོམ་ལ་དབང་བསྐུར་མ་བྱེད་ཅིག །གདམས་ངག་གི་འཚོ་སྐྱོང་མི་ཤེས་པའི། །ཡིག་ནག་ལ་ཡར་ཆོད་མ་བྱེད་ཅིག །བསོད་ནམས་ཀྱི་སྤེལ་ལུགས་མི་ཤེས་པར། །དད་ཟས་ཁྲེལ་མེད་མ་ཟ་ཞིག །ཞེན་པ་ནང་ནས་མ་ལོག་པའི། །མི་ནོར་ལ་ཧབ་ཤ་མ་བྱེད་ཅིག །བླ་མེད་མངོན་དུ་མ་གྱུར་པར། །མི་ནག་གི་བླ་མཆོད་མ་བྱེད་ཅིག །བག་ཆགས་ཀྱི་སྣང་རྒྱ་མ་དག་པའི། །འོལ་ཚོད་ཀྱི་མངོན་ཤེས་མ་བཤད་ཅིག །གཞན་རྒྱུད་ཀྱི་རྟོགས་པ་མི་ཤེས་པའི། །བཟང་ངན་གྱི་སྐུར་པ་མ་འདེབས་ཤིག །ང་མི་རྒན་གྱི་ཁ་ནས་ལེགས་བཤད་བབས། །ལམ་སྣ་དཀོན་མཆོག་གསུམ་པོས་དྲངས། །དངོས་གྲུབ་བླ་མ་མཁའ་འགྲོས་བྱིན། །བར་ཆད་ཆོས་སྐྱོང་སྲུང་མས་སེལ། །བསོ་རེ་དགའ་རེ་སྐྱིད་དགེ་སྦྱོར་མཛོད། །ཁྱོད་འབྲི་སྒོམ་མ་ཉམས་ཕྱི་སྐྱོ་སྐོལ། བསོ་རེ་དགའ་རེ་སྐྱེ་དེ་རིང་ཙམ། །ཞེས་གསུངས་ནས་རས་ཆུང་ཁ་ལ་མི་ཉན་པའི་ཁ་ཏ་དང༌། དད་པ་མེད་པའི་ཆོས་བཤད་དེས། ཀོ་བ་སྐམ་པོ་མར་སྐུད་བཀུ་བ་དང་འདྲ། ཁ་ན་ལ་གྱོང་ཆེ། ལར་བུ་ཡི་རྩར་བསྡད་ན་སྐྱིད་ཆེ། སྒོ་ང་མ་དྲོད་ལ་གླན་ན་རྡོལ་སླ། རས་ཆུང་རི་ཁྲོད་དུ་བསྒོམ་ན་བློ་ཐོན། སེང་གེ་མ་ཡི་ཁོག་པ་ན་རྩལ་རྫོགས། ཁྱུང་སྒོ་ངའི་ནང་དུ་གཤོག་དྲུག་རྒྱས། སྒོམ་ཆེན་བླ་མའི་དྲུང་དུ་གོལ་ས་མེད། བླ་མས་ཅི་གསུང་བྱས་ན་བསམ་པའི་དོན་འགྲུབ། རས་ཆུང་ཕ་ཡི་ཁ་ལ་ཉན་ན་ཞབས་ཏོག་ཡིན། ཁྱོད་དབུས་སུ་མ་འགྲོ་དང་ཕ་བུ་གཉིས་གྲོས་འཆམ། །ཞེས་གསུངས་པས་ཡང་རས་ཆུང་པས་བླ་མ་ལ།

ཁྱེད་ལ་ངས་ཁྱོད་དུས་གསུམ་གྱི་སངས་རྒྱས་ཀྱི་འདུ་ཤེས་རྒྱུན་ཆད་མེད་པར་ཡོད། ད་ཡང་ང་དབུས་སུ་འགྲོ་བའི་རེ་ས་སྐྱེལ་མ་མཛད་དགོས་ཞུས་ནས་སྐྱེལ་མ་རེ་ས་ལྔ་ཡི་མགུར་འདི་ཕུལ་ལོ། །བླ་མ་སངས་རྒྱས་ཀྱི་དགོངས་པ་ཐུགས་རྗེ་ཆེ། །བདག་རས་ཆུང་པ་ལ་སྐྱེལ་མ་མཛོད། །ང་ལྟ་བའི་ལམ་ལ་འགྲོ་བསམ་པས། །རྟག་ཆད་སྐུངས་ས་མང་བ་དང༌། །ཕྱོགས་རིས་ཇག་པ་རྒོད་པ་དང༌། །གཟུང་འཛིན་ལ་ལྟོང་ཆེ་བ་ཡི། །ཡང་དག་རྫོགས་པའི་ལམ་ལ་མ་ཕྱིན་པས། །བུ་ལ་སྐྱེལ་མ་མཛོད་ཅིག་རིན་པོ་ཆེ། །འཇིགས་པ་སོལ་ཅིག་སྤྲུལ་པའི་སྐུ། །བདག་སྒོམ་པའི་ཐང་ལ་འགྲོ་བསམ་སྟེ། །བྱིང་རྒོད་ཀྱི་སྐུངས་ས་མང་བ་དང༌། །དམིགས་གཏད་ཀྱི་ས་འཕྲང་དམ་པ་དང༌། །རྣམ་རྟོག་གི་འགོང་པོ་རྒོད་པ་ཡི། སྐྱེ་མེད་སྤྲོས་བྲལ་ཐང་ལ་མ་ཕྱིན་བར། །བུ་ལ་སྐྱེལ་མ་མཛོད་ཅིག་རིན་པོ་ཆེ། །འཇིགས་པ་སོལ་ཅིག་སྤྲུལ་པའི་སྐུ། བདག་སྤྱོད་པའི་ཐང་ལ་འགྲོ་བསམ་སྟེ། །ཞན་པ་འགྲོགས་ཡུན་རིང་བ་དང༌། །ཚུལ་འཆོས་ཀྱི་ས་འཕྲང་དོག་པ་དང༌། །ཐོ་ཅོའི་ཇག་པ་རྒོད་པ་ཡི། །ཤུགས་འབྱུང་ཞེན་མེད་ཐང་ལ་མ་ཕྱིན་བར། །བུ་ལ་སྐྱེལ་མ་མཛོད་ཅིག་རིན་པོ་ཆེ། །འཇིགས་པ་སོལ་ཅིག་སྤྲུལ་པའི་སྐུ། བདག་དམ་ཚིག་ས་མཁར་བ་རྩིགས་བསམ་སྟེ། །ཐོས་པའི་གོ་རྒྱ་ཆུང་བ་དང༌། །གཉན་པོའི་ཞོལ་ཁྱིམ་དམའ་བ་དང༌། །ངོས་ལྐོག་གི་ཁྱིམ་སྒོ་ཆེ་བ་སྟེ། །སྐྱེ་མེད་དག་པའི་འབོས་ཀྱིས་མ་འཁོར་བར། །བུ་ལ་སྐྱེལ་མ་མཛོད་ཅིག་རིན་པོ་ཆེ། །འཇིགས་པ་སོལ་ཅིག་སྤྲུལ་པའི་སྐུ། བདག་འབྲས་བུའི་ཚོང་ཅིག་ལེན་བསམ་སྟེ། །འཁོར་འདས་ཤུལ་ཐག་རིང་བ་དང༌། །མྱང་འདས་ས་འཕྲང་དམ་པ་དང༌། །འདོད་ཆགས་ཀྱི་ཇག་པ་རྒོད་པ་དང༌། །སྐུ་བཞི་ཡོངས་རྫོགས་ཀྱི་ཁྱིམ་དུ་མ་ཕྱིན་པར། །བུ་ལ་སྐྱེལ་མ་མཛོད་ཅིག་རིན་པོ་ཆེ། །འཇིགས་པ་སྒྲོལ་ཅིག་སྤྲུལ་པའི་སྐུ། །བདག་རས་ཆུང་རྒྱལ་ཁམས་འགྲིམ་བསམ་སྟེ། །སྒྱུ་ལུས་སྐྱིད་འདོད་ཆེ་བ་དང༌། །དབུ་རུ་བོད་འདི་དད་པ་ཆུང་བ་དང༌། །ཁྲམ་པའི་ཇག་པ་རྒོད་པ་ཡི། །བུ་ཕ་ཡི་དྲུང་དུ་མ་ཕྱིན་པར། །བུ་ལ་སྐྱེལ་མ་མཛོད་ཅིག་རིན་པོ་ཆེ། །འཇིགས་པ་སྒྲོལ་ཅིག་སྤྲུལ་པའི་སྐུ། །ཞེས་ཞུས་པས།

བླ་མའི་ཞལ་ནས། ཁྱེད་རབ་ཀྱི་མ་འགྲོ། སྤུས་ཀྱི་འགྲོ་ན་ཡང་ང་ཡི་གླིང་ཆུང་འདི་ལ་ཕྱག་རྒྱ། སྐོར་བ་བརྒྱ། མཎྜལ་བརྒྱ། གཏོར་མ་བརྒྱ། ཆུ་སྦྱིན་བརྒྱ། ཚ་ཚ་བརྒྱ། བཤགས་པ་བརྒྱ་དེ་རྣམས་མཛོད་ལ་འབྱོན། །ཞེས་གསུངས་པས། རས་ཆུང་པ་དགའ་བས་ཕྱིར་ནང་ཕྱག་ལ་སོགས་པ་མཛད་ནས་བྱོན་སོང་ངོ༌། །དེ་ཐམས་ཅད་རས་ཆུང་དབུས་བཞུད་ཀྱི་སྐོར་རོ།། །།དེ་ནས་རྗེ་བཙུན་གྱི་དགོངས་པ་ལ། ང་ཡི་བུ་དེས་བླ་མ་ལ་དད་པ་ཐོབ་སམ་མ་ཐོབ། བར་ཆད་ཀྱིས་ཚུགས་སམ་མི་ཚུགས་ལས་ངན་གྱི་དབང་དུ་འགྲོའམ་མི་འགྲོ་དགོངས་ནས་རས་ཆུང་པའི་ཕྱིར་ལ་བྱོན་ཏེ། རས་ཆུང་པ་སིལ་མ་ལ་ཡི་ལ་ཐོག་སླེབས་པ་དང་སྦུར་གོག་ཤི་ལ་ཁད་པ་ཅིག་ཏུ་སྤྲུལ་ནས་བཞུགས་ཙ། རས་ཆུང་པས་ཁོ་རང་གི་ཤ་ལས་བཅད་ཅིང་བྱིན་པས། ང་ཡི་བུ་ལ་སྙིང་རྗེ་བཟང་པོ་འདུག་དགོངས། དེ་ནས་ཆུ་བོ་ཕ་ལོང་གྲུ་ཁ་ན་སླེབ་པ་དང༌། རྗེ་བཙུན་ཁྲམ་པ་མི་བདུན་དུ་སྤྲུལ་ནས་འོང་བས། རས་ཆུང་པ་ལ་ཟོག་པོ་འདི་སོད་སོད་རྒྱོབ་རྒྱོབ་བྱས་གྲོ་ཕྱེ་གོས་ལོག་འཕྲོག་པ་ལས། རས་ཆུང་པས་ངས་ད་ནང་ཕྱག་དང་བསྐོར་བ་བརྗེད་པས་ལན་བསམ་ནས། སྤྱན་ཟིམ་མེ་བླ་མ་ཡིད་ལ་བསྒོམ་གདའ། ཡང་སང་གི་སོང་ཉི་ནས་མིག་ཕྱེས་ཙ། ངོ་མི་ཤེས་པའི་རས་པ་བདུན་རེད་འདུག་པས་མགྲིན་ཅིག་ཏུ་སྡེབ་ནས་མགུར་འདི་གསུངས་སོ། །ཁྱོད་འདིར་འགྲོའི་བཙུན་ཆུང་གཞོན་ནུ་གཅིག །ཁྱོད་ད་ནང་གང་ནས་འོང་བ་ཡིན། །དོ་ནུབ་གང་དུ་འགྲོ་བ་ཡིན། །བརྒྱུད་པ་གང་ནས་བརྒྱུད་པ་ཡིན། །བླ་མ་སུ་ལ་གཏུགས་པ་ཡིན། །ཡི་དམ་གང་ལ་བྱེད་པ་ཡིན། །དམ་ཆོས་ཅི་སྐད་ཟེར་བ་ཡིན། །ཆོས་སྐྱོང་ཅི་འདྲ་བསྙེན་སྒྲུབ་བྱས། །ཉམས་ལེན་ཅི་འདྲ་བསྒྲུབ་རྒྱུ་ཡོད། །རི་འདི་ལ་ཇི་སྐད་ཟེར་བ་ཡིན། །བྲག་འདི་ལ་ཇི་སྐད་ཟེར་བ་ཡིན། །བཀའ་མཆིད་མ་ཡོ་དྲང་དུ་སྨྲོས། །ཞེས་གསུངས་པས། རས་ཆུང་པས་འདི་རྣམས་ངོ་ནི་མི་ཤེས། བླ་མའི་སྤྲུལ་པ་འདྲ་ཨེ་མ་ཡིན་བསམ་ནས་ལེན་མགུར་འདི་ཕུལ་ལོ། །ངེད་ད་ནང་སྙེ་ནམ་ལུང་ནས་འོང༌། །དོ་ནུབ་གར་འགྲོ་ངེས་པ་མེད། །བརྒྱུད་པ་རྡོ་རྗེ་འཆང་ཆེན་ཡིན། །བླ་མ་མི་ལ་རས་པ་ཡིན། །ཡི་དམ་འཁོར་ལོ་བདེ་མཆོག་ཡིན། །ཆོས་སྐྱོང་མགོན་པོ་ནག་པོ་ཡིན། །ཉམས་ལེན་རྩ་རླུང་བསྒོམ་པ་ཡིན། །ང་རང་རས་ཆུང་རྡོར་གྲགས་ཡིན། །རི་འདི་སྙེ་ནམ་དྲོད་ཕུག་ཡིན། །ཆུ་འདི་ལ་ཕོ་ལང་གྲུ་ཁ་ཟེར། །བྲག་འདི་སེང་གེ་འགྱིང་འདྲ་ཟེར།

འགྲོ་བ་རས་ཆུང་རྡོར་གྲགས་འགྲོ། །སོངས་ཤིག་བླ་མ་རྗེ་ཡིས་གསུངས། །འགྲོ་བ་དབུས་ཀྱི་ཕྱོགས་སུ་འགྲོ། །སྤྱོད་ལམ་མངོན་ལྐོག་མེད་པར་འགྲོ། །དེ་ལྟར་འགྲོ་ཡི་བྱིན་གྱིས་རློབས། །རྗེ་སྦས་པའི་སངས་རྒྱས་རྣལ་འབྱོར་པ། །སྤྲང་འཇིགས་དང་བྲལ་བར་ཐུགས་རྗེས་ཟུངས། །ཞེས་ཕུལ་བས། བླ་མ་རྗེ་བཙུན་ཉིད་དུ་ཀྲོང་ངེར་གྱུར་བྱུང་བས། བུ་ཁྱོད་ལ་བླ་མ་ལ་དད་པའི་དད་པ་དང༌། སྙིང་རྗེ་དུམ་པ་ཅིག་དང་གཉིས་འདུག་པ་ཅུང་ཨེ་དྲག །ལར་ཁྱེད་ལ་རྐྱེན་ངན་གྱི་བར་ཆད་ཀྱིས་འཇིགས་འདུག་པས། ནང་འདོད་པའི་བློ་དང་མ་བྲལ་བར་དུ་རྐྱེན་གྱིས་གནོད་པ་ཡིན། ད་ཅིས་ཀྱང་འགྲོ་ན་ང་ཡི་རས་ཀྱི་སག་ལེ་འདིའི་སྟེང་དུ་སྡོད་དང་བཀྲ་ཤིས་ཤིག་བརྗོད་གསུངས་པས། རས་ཆུང་པས། བླ་མའི་གྲིབ་མ་ཙམ་ཡང་འགོམ་མི་རུང་བ་ལ། ན་བཟའི་སྟེང་དུ་སྡོད་པ་ཨེ་རུང་ཞུས་པས། བླ་མས་བཀའ་གནང་བས་ཉེས་པ་མེད་གསུངས་ནས་ན་བཟའི་སྟེང་དུ་བཞག་ནས་བཀྲ་ཤིས་དགུ་བརྩེགས་ཀྱི་མགུར་འདི་གསུངས་སོ། །ང་ཡི་བརྒྱུད་པ་གང་ཡིན་ཟེར་ཙམ་ན། བརྒྱུད་པ་མི་ངན་བརྒྱུད་པ་བཟང༌། བརྒྱུད་པ་རྡོ་རྗེ་འཆང་ཆེན་ཡིན། བརྒྱུད་པ་བཟང་པོའི་བཀྲ་ཤིས་ཤོག །བུ་རས་ཆུང་པ་ལ་བཀྲ་ཤིས་ཤོག །བླ་མ་གང་ཡིན་ཟེར་ཙམ་ན། །བླ་མ་མི་ངན་བླ་མ་བཟང༌། །བླ་མ་མར་རྔོག་རྣམ་གཉིས་ཡིན། །བླ་མ་བཟང་པོའི་བཀྲ་ཤིས་ཤོག །བུ་རས་ཆུང་པ་ལ་བཀྲ་ཤིས་ཤོག །དམ་ཆོས་གང་ཡིན་ཟེར་ཙམ་ན། །དམ་ཆོས་མི་ངན་དམ་ཆོས་བཟང༌། །དམ་ཆོས་ཕྱག་རྒྱ་ཆེན་པོ་ཡིན། །དམ་ཆོས་བཟང་པོའི་བཀྲ་ཤིས་ཤོག །བུ་རས་ཆུང་པ་ལ་བཀྲ་ཤིས་ཤོག །ཡི་དམ་གང་ཡིན་ཟེར་ཙམ་ན། །ཡི་དམ་མི་ངན་ཡི་དམ་བཟང༌། །ཡི་དམ་ཕག་མོ་དམར་ཆུང་ཡིན། །ཡི་དམ་བཟང་པོའི་བཀྲ་ཤིས་ཤོག །བུ་རས་ཆུང་པ་ལ་བཀྲ་ཤིས་ཤོག །ཆོས་སྐྱོང་གང་ཡིན་ཟེར་ཙམ་ན། །ཆོས་སྐྱོང་མི་ངན་ཆོས་སྐྱོང་བཟང༌། ཆོས་སྐྱོང་མ་མགོན་ལྕམ་དྲལ་ཡིན། །ཆོས་སྐྱོང་བཟང་པོའི་བཀྲ་ཤིས་ཤོག

།བུ་རས་ཆུང་པ་ལ་བཀྲ་ཤིས་ཤོག །ལྟ་བ་སྒོམ་པ་སྤྱོད་པ་གསུམ། །བུ་རས་ཆུང་པ་ལ་བཀྲ་ཤིས་ཤོག །རྩ་དང་རླུང་དང་ཐིག་ལེ་གསུམ། །བུ་རས་ཆུང་པ་ལ་བཀྲ་ཤིས་ཤོག །བདེ་དང་གསལ་དང་མི་རྟོག་གསུམ། །བུ་རས་ཆུང་པ་ལ་བཀྲ་ཤིས་ཤོག །གཞི་དང་ལམ་དང་འབྲས་བུ་གསུམ། །བུ་རས་ཆུང་པ་ལ་བཀྲ་ཤིས་ཤོག །སངས་རྒྱས་བདེན་ལ་ཆོས་ཀྱང་བདེན། །དེ་བཞིན་དགེ་འདུན་བདེན་པ་ཡིས། །བཀྲ་ཤིས་མི་འགྱུར་བརྟན་པར་ཤོག །ང་རང་གང་ཡིན་ཟེར་ཙམ་ན། ང་རང་མི་ལ་རས་པ་ཡིན། མི་ལ་རས་པའི་བཀྲ་ཤིས་ཤོག །བུ་རས་ཆུང་པ་ལ་བཀྲ་ཤིས་ཤོག །བུ་ཕ་བས་ལྷག་པའི་བཀྲ་ཤིས་ཤོག །ཅེས་གསུངས་ནས་རས་ཆུང་པ་ཁྱོད་དབུས་སུ་འགྲོ་བ་ལ། འཇིག་རྟེན་པའི་ཁྱི་མོ་ཅིག་གིས་རྐང་པ་ནས་འཛིན་པར་འདུག་པས། དེའི་དུས་སུ་བླ་མ་དང་ཉམས་ལེན་མ་བརྗེད་པར་གྱིས་ཤིག་གསུངས་སོ། །ཡང་རས་ཆུང་པས་ཞུས་པ། ང་རྒྱ་གར་དུ་སོང་དུས་ཕྱག་རྒྱ་ཆེན་པོ་ལ་བླ་མ་བལ་པོ་མཁས་ཟེར་བས་ང་དེར་འགྲོ་ཞུས་པས། བླ་མའི་ཞལ་ནས་འོ་ན་ཞུས། ང་རང་གི་ཆོས་བས་ཟབ་པར་འདུག་ན་ཉམས་ལེན་གྱིས། མི་ཟབ་པར་འདུག་ན་རང་གི་ཆོས་ལ་ངེས་ཤེས་དང་སྙིང་རུས་ཆེར་འགྲོ་བ་ཡིན་གསུངས་སོ། །དེ་ནས་རས་ཆུང་པ་དབུས་སུ་སོང་ངོ༌། །བླ་མ་ཡར་བྱོན་འོངས་སོ། །དེ་ཐམས་ཅད་དབུས་གཏད་བར་མའི་སྐོར་རོ།། །།དེ་ནས་རྗེ་བཙུན་དབུས་སུ་ཡར་བྱོན་ནས་ཕུག་པའི་ནང་དུ་བཞུགས་ནས་ཡོད་ཙ། སྙེ་ནམ་པའི་ཉ་མ་རྣམས་ཀྱིས་བསྙེན་བཀུར་ཁྱེར་འོང་ནས། ཉ་མ་རྣམས་ན་རེ། ཁ་བའི་གསེས་མར་མི་གཉིས་འོང་ནས་གཅིག་ཡར་ལོག །གཅིག་མར་སོང་འདུག །རས་ཆུང་པ་དབུས་སུ་བཞུད་པ་འདྲ་ན། བླ་མ་རྗེ་བཙུན་དང་ནམ་ཡང་མཇལ་བས་ཆོག་ལོག་ལ་འོང་ཟེར། རྒན་ཤོས་གཅིག་ན་རེ། ལོག་འགྲོ་བ་མི་འཐད། བསྙེན་བཀུར་སྔ་ལུགས་སུ་ཐོང་ཟེར་ནས། བསྙེན་བཀུར་གསུམ་གཉིས་རྫ་གཙིབ་ཏུ་སྦས། གསུམ་ཆ་ཁྱེར་ནས་རྗེ་བཙུན་གྱི་སྤྱན་སྔར་ཕྱིན། རྗེ་བཙུན་ཁྲི་ཡི་ཁར་བྱམས་པའི་བཞུགས་སྟངས་ཀྱིས་བཞུགས་འདུག་པ་ལ།

བསྙེན་བཀུར་རྣམས་ཕྱག་ཏུ་ཕུལ་ནས་རས་ཆུང་པ་གར་བཞུད། ཅི་སྐད་ཟེར་ནས་བཞུད་ཞུས་པས། རྗེ་བཙུན་གྱི་ཞལ་ནས། གཞན་གྱི་དོན་དང་ཁོ་ལ་མེད་དེ་ཆོས་འཁོར་ལྷ་ས་བསྐོར་དུ་འགྲོ་ཟེར། དཔལ་གྱི་བསམ་ཡས་ལྟ་ཟེར། མར་རྔོག་གི་གདན་ས་ལྟ་ཟེར། དབུས་གཙང་གི་རྒྱལ་ཁམས་ལྟ་ཟེར། རོ་སྙོམས་ཀྱི་ལྡོམ་བུ་བྱེད་ཟེར་གསུངས་པས། ཉ་མ་རྣམས་ཀྱིས། ཁྱེད་ཀྱིས་བཤོལ་མ་བཏབ་བམ་ཞུས་པས། ངས་ཁོང་ལ་འདི་སྐད་བྱས་ཏེ། རྩ་བའི་བླ་མ་བཞུགས་དུས་སུ། །ཇོ་ཤཱཀ་བསྐོར་བས་ཅང་ཕན་ནམ། །ལྟ་རྟོགས་སེམས་ལ་གཏོང་དུས་སུ། །བསམ་ཡས་བསྐོར་བས་ཅང་ཕན་ནམ། རི་ཁྲོད་དགོན་པ་འགྲིམ་དུས་སུ། །རྒྱལ་ཁམས་འགྲིམ་པས་ཅང་ཕན་ནམ། །དྲི་མེད་སེམས་ལ་ལྟ་དུས་སུ། །མར་རྔོག་གདན་སས་ཅང་ཕན་ནམ། །དཀའ་ཐུབ་ཆུ་འཐུང་བྱེད་དུས་སུ། །རོ་སྙོམས་ལྡོམ་བུས་ཅང་ཕན་ནམ། །བྱས་ནས་ངས་དག་ཁོ་ལ་དེ་སྐད་བྱས་ཏེ། །ལར་གདོང་པ་ཆུང་བའི་བུ་ཙ་དེ། །ཕ་མའི་ཁ་ལ་ཅང་ཉན་ནམ། དམ་ཚིག་ཆུང་བའི་སློབ་མ་དེ། །བླ་མའི་ཁ་ལ་ཅང་ཉན་ནམ། །ཁོ་རང་གི་ཆེད་དུ་མ་བབ་པའི། །མི་རྒན་གྱི་ཁ་ལ་ཁོང་མི་ཉན། ཁྱེད་ཚོ་ཡོད་ན་ཉན་ཚོད་གདའ་སྟེ། །ཞེས་གསུངས་པས། ཁོང་ཐག་རིང་པོ་ནས་མར་བཞུད་པ་དེས་བློ་མ་བདེ། ཁོང་ལ་བརྒྱགས་དང༌། གོས་དང༌། རྟ་དང༌། གྲོགས་ཅི་ལྟ་བུ་ཡོད་ཞུས་པས། རྗེ་བཙུན་གྱིས་གསུངས་པ། རས་ཆུང་མི་འདུག་དབུས་སུ་སོང༌། །ཁོང་གྲོགས་བཟང་པོ་ཅིག་དང་འགྲོགས་ནས་ཐལ། །གཞན་གྱི་གྲོགས་དང་འགྲོགས་ནས་ཐལ། །གཞན་གྱི་གྲོགས་དང་ཁོང་མི་འདྲ། །གཞན་གྱི་གྲོགས་ལ་འདུ་འབྲལ་ཡོད། །རས་ཆུང་གྲོགས་ལ་འདུས་འབྲལ་མེད། །རང་བྱུང་ཡེ་ཤེས་གྲོགས་མཆོག་དང༌། །རས་ཆུང་པ་གཉིས་འགྲོགས་ནས་ཐལ། །རྟ་བཟང་པོ་ཅིག་དང་འགྲོགས་ནས་ཐལ། གཞན་གྱི་རྟ་དང་དེ་མི་འདྲ། །གཞན་གྱི་རྟ་ལ་མགྱོགས་བུལ་ཡོད། །རས་ཆུང་རྟ་ལ་མགྱོགས་བུལ་མེད། །རྣམ་ཤེས་རླུང་གི་རྟ་ཕོ་དང༌། །རས་ཆུང་པ་གཉིས་འགྲོགས་ནས་ཐལ། །བརྒྱགས་བཟང་པོ་ཅིག་དང་འགྲོགས་ནས་ཐལ། །གཞན་གྱི་བརྒྱགས་དང་དེ་མི་འདྲ། །གཞན་གྱི་བརྒྱགས་ལ་འཛད་པ་ཡོད། །རས་ཆུང་བརྒྱགས་ལ་འཛད་པ་མེད། །ཏིང་འཛིན་ཟས་ཀྱི་རོ་མཆོག་དང༌། །རས་ཆུང་པ་གཉིས་འགྲོགས་ནས་ཐལ། །གོས་བཟང་པོ་ཅིག་དང་འགྲོགས་ནས་ཐལ། །གཞན་གྱི་གོས་ལ་དྲོ་གྲང་ཡོད། །རས་ཆུང་གོས་ལ་དྲོ་གྲང་མེད། །གཏུམ་མོ་མེ་འབར་བདེ་དྲོད་དང༌། །རས་ཆུང་པ་གཉིས་འགྲོགས་ནས་ཐལ། །ཞེས་གསུངས་པས།

ཉ་མ་རྣམས་ན་རེ། བརྒྱགས་དང་གོས་བཟང་པོ་དང་འགྲོགས་ལུགས་ཀྱིས་ཐུགས་ཁྲལ་མཛད་མི་དགོས་པར་འདུག་ཞུས་པས་རྗེ་བཙུན་གྱི་ཞལ་ནས་གུང་ཐང་གི་གཉན་ཆུང་རས་པ་དང་ལྕིམ་ལུང་གི་ངན་རྫོང་བདེ་བ་སྐྱོང་མདོ་བཀྲ་ཡི་སེ་པན་བཀྲ་ཤིས་འབར། སྟག་མོའི་རྣལ་འབྱོར་གླིང་ཁ་བ། ཁོང་སྙིང་དང་འདྲ་བའི་བུ་བཞི་ཡིན། ལར་ཆུང་འགྲོགས་སེམས་ཀྱི་ཚེར་མ་སྟེ། རས་ཆུང་སོང་བས་དྲན་པ་འཕྱོ། །ཞེས་གསུངས་པས། ཉ་མ་རྣམས་ཀྱིས་རྗེ་བཙུན་ལ་ཐུགས་ཁྲེལ་མི་མཛད་ཞུ་དང༌། རས་ཆུང་པ་ཡང་མྱུར་དུ་འབྱོན་མཆི། བརྒྱ་ལ་ཕེབས་ན་སྙེ་ནམ་དྲོད་ཕུག་ན་རས་པ་འདི་ཙམ་ཞིག་ཡོད་པ་དེས། དེ་ཚོའི་ནང་དུ་རས་ཆུང་པ་འདྲ་བ་ཅིག་ཀྱང་མེད་དམ་ཟེར་ནས་སེམས་གསོ་ཞིང་ཆོས་བཤད་གྱེན་གྱམ་དུ་གཏོང་བར་བྱུང་བས། དེའི་ཚེ་ཁོང་ཚོ་ལ་གཅེས་པ་ཚུལ་དུ་རྫུན་ཁུང་རྡིབ་པའི་ཕྱིར་མགུར་འདི་གསུངས་སོ། །ང་ཡི་བུ་རས་ཆུང་ཉི་མ་དང་འདྲ་བ་དེ་དབུས་སུ་སོང༌། །ཕ་རྒན་འཁར་རྔ་གོག་པོ་འདྲ་བ་དེ་ཤུལ་དུ་ལུས། །ང་ཡི་བུ་གསུང་སྙན་དྲིལ་བུ་དང་འདྲ་བ་དབུས་སུ་སོངས། །ཕ་རྒན་ཟངས་རྔ་གོག་པོ་དང་འདྲ་བ་དེ་ཤུལ་དུ་ལུས། །ང་ཡི་བུ་སེང་གེ་དང་འདྲ་བ་དེ་དབུས་སུ་སོང༌། །ཕ་རྒན་གངས་རི་འདྲ་བ་དེ་ཤུལ་དུ་ལུས། གཡུ་རལ་ལེགས་པོ་ངོམ་ཞིང་དབུས་སུ་སོང༌། །ང་ཡི་བུ་སྟག་མོ་དང་འདྲ་བ་དེ་དབུས་སུ་སོང༌། །ཕ་རྒན་ནགས་གསེབ་དང་འདྲ་བ་དེ་ཤུལ་དུ་ལུས། །འཛུམ་དྲུག་ལེགས་པོ་ངོམ་ཞིང་དབུས་སུ་སོང༌། །ང་ཡི་བུ་རྒོད་པོ་འདྲ་བ་དེ་དབུས་སུ་སོང༌། ཕ་རྒན་བྲག་རི་དང་འདྲ་བ་དེ་ཤུལ་དུ་ལུས། །གཤོག་དྲུག་ལེགས་པོ་ངོམ་ཞིང་དབུས་སུ་སོང༌། །ང་ཡི་བུ་སྐྱ་བཀྲ་དང་འདྲ་བ་དེ་དབུས་སུ་སོང༌། །ཕ་རྒན་གོ་རྒན་དང་འདྲ་བ་དེ་ཤུལ་དུ་ལུས། །སྤྱན་མིག་སྐར་རྒྱན་དང་འདྲ་བ་དེ་ངོམ་ཞིང་དུ་སོང༌། །ངག་རྒྱ་དར་བས་འཇམ་པ་དེ་ངོམ་ཞིང་སོང༌། །གསུང་དྲིལ་བུ་བས་སྙན་པ་དེ་ངོམ་ཞིང་སོངས། །བཞིན་རྨ་བྱ་བས་སྡུག་པ་དེ་དབུས་སུ་སོང༌། །སྨྲ་ནེ་ཚོ་ལས་མཁས་པ་དེ་དབུས་སུ་སོང༌། །ཤ་གངས་ལས་དཀར་བ་དེ་དབུས་སུ་སོང༌། །ལུས་སྦ་དཀར་ལས་ལྡེམ་པ་དེ་དབུས་སུ་སོང༌། །ཞེས་གསུངས་པས།

འོ་ན་བཤོལ་མི་འདེབས་པ་ཅི་ཡིན་ཟེར་བས། བླ་མའི་ཞལ་ནས་ཁྱེད་ཉ་མ་གཞོན་པ་ཚོ་ཡོད་ན་ཤོལ་བར་བྱུང་ཙམ་གསུངས་ནས་མགུར་འདི་གསུངས་སོ། །བློ་ཕུག་དཀོན་མཆོག་གསུམ་ལ་གཏད་ཅིང་སོང༌། །སྙིང་ལ་བླ་མ་རྗེ་བཙུན་བསྒོམ་ཞིང་སོང༌། །ཟས་སུ་ཟག་མེད་ཏིང་འཛིན་ཟ་ཞིང་སོང༌། །གོས་སུ་གཏུམ་མོའི་བདེ་དྲོད་གྱོན་ཞིང་སོང༌། །རྣམ་ཤེས་རླུང་གི་རྟ་ཕོ་བཅིབས་ཤིང་སོང༌། །རེ་ས་དཀར་པོའི་ཆོས་ལ་བཅའ་ཞིང་སོང༌། །དོགས་པ་ནག་པོའི་སྡིག་ལ་འཛེམ་ཞིང་སོང༌། །ཞེས་གསུངས་པས། བླ་མ་ལགས་ངེད་ཚོས་ཤོལ་བར་འདུག་ན་ད་སོང་ན་སླེབ་སར་ཨེ་ཡོད་ཟེར་བས་ཡང་མགུར་འདི་གསུངས་སོ། །ང་ཡི་བུ་དེ་ནམ་མཁའ་དང་འདྲ་བ་ལ། །ང་ཡི་བུ་དེ་ཨེ་ཁུག་བསམ་ན་ནི། །ནམ་མཁའ་ཕྱིང་པ་བཞིན་དུ་དྲིལ་ལ་ཤོག །ང་ཡི་བུ་དེ་རླུང་དམར་དང་འདྲ་བ་ལ། །ང་ཡི་བུ་དེ་ཨེ་ཁུག་བསམ་པ་ན། །རླུང་དུམ་སྤར་བར་ཟུང་ལ་ཤོག །ང་ཡི་བུ་དེ་ཉི་ཟླ་དང་འདྲ་བ་ལ། །ང་ཡི་བུ་དེ་ཨེ་ཁུག་བསམ་པ་ན། །ཉི་ཟླ་གཉིས་པོ་ཁུག་མར་ཆུག་ལ་ཤོག །ང་ཡི་བུ་དེ་རི་བོ་དང་འདྲ་བ་ལ། །ང་ཡི་བུ་དེ་ཨེ་ཁུག་བསམ་པ་ན། །རི་རབ་པང་པས་ཐོབ་ལ་ཤོག །ང་ཡི་བུ་ལ་ཁུག་ཐབས་ག་ལ་ཡོད། །རེ་འཁྲུལ་རེ་འཁྲུལ་ཉ་མ་འཁྲུལ། །རེ་སྡུག་རེ་སྡུག་བསམ་རླག་སྡུག །རེ་འཇིགས་རེ་འཇིགས་ཉ་མ་འཇིགས། །འདིར་འོང་གི་ཉ་མ་སད་སིད་རྣམས། །དམ་པའི་ལྷ་ཆོས་ལ་གཏོང་བ། །སེམས་འདུ་ཤེས་ངན་པ་ལས་ངན་ཡིན། །ཞེས་གསུངས་པས། ཁོང་རྣམས་ན་རེ། དཀའ་ལས་དེ་ཙམ་ཡོད་ན་ཐུགས་སྲེལ་བྱས་མ་བྱས་མི་འདུག་པས། ངེད་རྣམས་ལ་བུ་ལོ་བཅུ་ལོན་པ་དང༌། བཅོ་ལྔ་དང༌། བརྒྱད་ལོན་པ་གང་ཡང་ཡོད་པ་འབུལ་བས་ཆོག་གིས། ཁྱེད་ཀྱིས་རས་ཆུང་པ་ལ་འདྲ་བ་རེ་མཛད་པར་ཞུ་ཞུས་པས། བླ་མས་མགུར་འདི་གསུངས་སོ། །ཡ་ཀི་གངས་དཀར་གྱི་ལྟོངས་ཤེད་ན། །སེང་གེ་བརྒྱ་འཚོགས་སྟོང་འཚོགས་ཀྱང༌། །གཡུ་རལ་ཅན་དེ་མི་གདའ་ན། །མ་ཀི་ཙན་དན་གྱི་ནགས་གསེབ་ན། །སྟག་མོ་བརྒྱ་འཚོགས་སྟོང་འཚོགས་ཀྱང༌། །ཁོང་འཛུམ་ཅན་དེ་མི་གདའ་ན། །ཕ་ཀི་བྲག་དམར་གྱི་ལོགས་ཤེད་ན། །རྒོད་པོ་བརྒྱ་འཚོགས་སྟོང་འཚོགས་ཀྱང༌། །རྒོད་རྩེ་བྲོ་ཅན་དེ་མི་གདའ་ན། །མ་ཀི་མཚོ་མཐའ་མར་མེར་ན། །ཉ་མོ་བརྒྱ་འཚོགས་སྟོང་འཚོགས་ཀྱང༌། །གསེར་མིག་ཅན་དེ་མི་གདའ་ན། །ཡ་ཀི་སྙེ་ནམ་གྱི་དྲོད་ཕུག་ན། །རས་པ་བརྒྱ་ཚོགས་སྟོང་ཚོགས་ཀྱང༌། །བུ་རས་ཆུང་པ་དེ་མི་གདའ་ན། །ལར་ཡོན་ཏན་ཡོད་པ་དཀོན་པ་ཡིན། །དེ་བས་དད་པ་ཡོད་པ་དཀོན། །འབུལ་བ་ཐམས་ཅད་ཁ་འབུལ་ཡིན། །ཚོགས་གསོག་ཐམས་ཅད་ཁ་ལེན་ཡིན། །དད་པ་ཐམས་ཅད་འདོད་དད་ཡིན། །སྐྱབས་གནས་ཐམས་ཅད་འཇིགས་ངོ་ཡིན། །སྙིང་རྗེ་ཟེར་ཡང་ཉོན་མོངས་ཡིན། །བཟང་པོ་ཐམས་ཅད་བླུན་པོ་ཡིན། །རྒོད་པོ་ཐམས་ཅད་ངན་པ་ཡིན། །མཛངས་པ་ཐམས་ཅད་སེར་སྣ་ཡིན། །འཚོགས་པ་ཐམས་ཅད་ཁྲམ་པ་ཡིན། །ཕན་པའི་ཆོས་ལ་ངོ་ཚར་བྱེད། །གནོད་པའི་སྡིག་ལ་རྒོད་པོར་འདོད། །བསམ་ཞིང་རྒོད་བྲོ་མཚར་དུ་ཆེ།

ཁྱེད་སྨན་བཙུན་ཉ་མ་ཁྱིམ་དུ་བཞུད། །ང་རྣལ་འབྱོར་དགེ་སྦྱོར་བྱེད་པ་ཡིན། །ཞེས་གསུངས་པས། བླ་མ་ལགས། ངེད་རྣམས་ཀྱིས་ཀྱང་བཀའ་གདམས་པའི་བཙུན་པ་མང་པོ་ལ་ཞབས་ཏོག་བྱས་ཏེ། ཁྱེད་ཀྱི་འདི་སྐད་མི་གསུངས། ངེད་ཚོ་ལ་ཡང་དད་པ་བཟང་པོ་ཡོད་ལགས་པས། ད་བཀའ་མ་བཀྱོན་པར་ཆོས་ཤིག་གསུངས་དང་ཟེར་བས། བླ་མས་མགུར་འདི་གསུངས་སོ། །ཚིག་ཐ་སྙད་བཏགས་པའི་ལྟ་བ་དེ། མིང་ལྟ་བ་བྱས་ཀྱང་ཁ་ལྟ་ཡིན། །གཟུང་འཛིན་གཡེང་བ་ཆེ་བའམ། སེམས་རྩེ་གཅིག་འཇོག་པའི་མི་རེ་ཉུང༌། །བློ་ལ་ཡར་སྐྱེད་མེད་པའི་བསྒོམ་པ་དེ། །མིང་སྒོམ་པ་བྱས་ཀྱང་ཞི་གནས་ཡིན། །ལྷག་མཐོང་ཟུང་དུ་མ་འབྲེལ་པའི། །སེམས་གནད་དུ་བསྣུན་པའི་མི་རེ་ཉུང༌། །བློ་ཉིན་སྲིབ་བྱེད་པའི་སྤྱོད་པ་དེ། །མིང་སྤྱོད་པ་བྱས་ཀྱང་བྲེལ་སྣོན་ཡིན། །ཆོས་བརྒྱད་ཟིལ་གྱིས་མི་གནོན་པའི། །ཆོས་མཐའ་རུ་སྐྱེལ་བའི་མི་རེ་ཉུང༌། །ངོ་ལྐོག་དང་བཅས་པའི་དམ་ཚིག་དེ། །མིང་དམ་ཚིག་བྱས་ཀྱང་ཟོག་པོ་ཡིན། །ཁས་བླངས་དམ་བཅས་ཉམས་པའམ། །རང་སེམས་དཔང་པོར་འཇོག་པའི་མི་རེ་ཉུང༌། །འདོད་པས་གདུང་བའི་འབྲས་བུ་དེ། མིང་འབྲས་བུར་བཏགས་ཀྱང་མགོ་སྐོར་ཡིན། །ཆོས་ཉིད་རྡོ་རུས་མ་འཕྲོད་པའི། །ལམ་སྣ་ཟིན་པའི་མི་རེ་ཉུང༌། །ཚེ་འདིའི་བཅིངས་པའི་སློབ་དཔོན་དེ། །མིང་སློབ་དཔོན་བྱས་ཀྱང་བྲེལ་སྣོན་ཡིན། །གང་ཟག་ཚོ་མོས་གུས་ཆུང་བའམ། །མཚན་ལྡན་བླ་མ་བསྟེན་པའི་མི་རེ་ཉུང༌། །གྲོང་ལྟག་གི་དགོན་ཆུང་ཁྲ་མོ་དེ། །མིང་དགོན་པ་བྱས་ཀྱང་གྲོང་ཡུལ་ཡིན། །གང་ཟག་ཚོ་གཡེང་བ་ཆེས་པའམ། །གནས་རི་ཁྲོད་འགྲིམ་པའི་མི་རེ་ཉུང༌། །བཀའ་གདམས་ཀྱི་བཙུན་ཆུང་སྲན་རྡོག་མགོ །མིང་བཙུན་པ་བྱས་ཀྱང་ལུས་བསྒྱུར་ཡིན། །གང་ཟག་ཚོ་སྙིང་རུས་ཆུང་བའམ། །འདུལ་ཁྲིམས་སྣ་རེ་སྲུང་བའི་མི་རེ་ཉུང༌། །སྙན་ཆུང་གི་ཉ་མ་འཕྱོར་མགོ་མ། །མིང་ཡོན་བདག་བྱས་ཀྱང་འདོད་བསླུ་ཡིན། །བུད་མེད་ཚོ་སྙིང་རྩལ་ཆུང་བ་དང༌། །ཚོགས་གསོག་སྦྱིན་པ་གཏོང་བའི་མི་རེ་ཉུང༌། །སྤྱིར་མགོ་ནག་གི་དད་པ་ཁ་ལ་ཡོད། །ཁྱོད་ཉ་མའི་དད་པ་འཕོངས་ལ་ཡོད། །ང་རྣལ་འབྱོར་དད་པ་སེམས་ལ་ཡོད། །ཁྱེད་ཉ་མ་ཚོ་མར་ལ་བཞུད་རེ་རན། །མགོ་ཆུང་ཉ་མའི་སྦྱིན་པ་དེ། །ཚོགས་སོགས་ཝ་སྦྲེས་བཞེས་པ་འདྲ། །ཤ་ཁོག་སྤྱང་ཀིས་འདྲེད་ཅིང་གདའ། །ཕྱེ་རྐྱལ་ཕོ་རོག་གཏོར་ཅིང་གདའ། །ཆང་བེལ་ཝ་མོས་འཕོ་ཞིང་གདའ། །ཞེས་གསུངས་པས།

ཉ་མ་རྣམས་ཀྱི་བལྟས་ཙ། ཝ་སྦྲེས་དུམ་པ་གཏོར་འདུག་པས་ཁོ་རྣམས་སྐྱེངས་ནས། བླ་མ་ལ་ཕུལ་ཏེ་དབང་བསྐུར་ཞིག་ཞུ་ཟེར་ནས། བླ་མས་མ་བཞེས་ཏེ་མགུར་འདི་གསུངས་སོ། །ཉོན་དང་ཉ་མ་སེར་སྣ་ཅན། །གྲགས་སྙན་འདོད་པའི་ཚོགས་གསོག་དང༌། །ཚེ་འདིའི་འཇིགས་སྐྱོབ་སྐྱབས་གནས་དང༌། །ལན་རེ་བ་འདོད་པའི་སྦྱིན་པ་དང༌། །ངས་བྱས་རང་འདོད་ཀྱི་འབུལ་བ་བཞི། །དེ་བཞི་ལ་ནམ་ཕུག་ཡོད་པ་མིན། །ཁ་ཟ་འདོད་ཀྱི་ཚོགས་འཁོར་བཤམས་ཁྱེར་དང༌། །ཆོས་མཁས་འདོད་རང་བཟོ་ཕོ་སྒོ་དང༌། །སེམས་གཡེང་འདོད་གླུ་དབྱངས་ཐོ་ཅོ་དང༌། །རང་ཆེ་འདོད་དབང་བསྐུར་ངོ་སྲུང་བཞི། །དེ་བཞིས་བྱིན་རླབས་འཇུག་པ་མིན། །ཆོས་བཤད་འདོད་ཡི་གེ་ལུང་མེད་བསྒྲུབས། །ང་རྒྱལ་འདོད་ཕྱག་དང་ཞེ་ས་དགའ། །བསྒོམ་དུ་བཅུག་ཙ་བཤད་པ་འདོད། །ཆེ་ཐབས་འཇིག་རྟེན་གྱི་ལས་དང་བཞི། །དེ་བཞིས་ཐར་པ་འཐོབ་པ་ཉུང༌། །བཞི་བཞི་བཞི་རུ་སྡེབས་པའི་དབྱངས། །ཁྱོད་ཉ་མའི་ཐུགས་དམ་དེ་ལ་མཛོད། །ཅེས་གསུངས་པས་ཚོགས་གསོག་མ་བཞེས་པས། འབྲི་སྒོམ་གྱིས་རས་ཆུང་པའི་རས་ཕྱམ་ཞིག་ཡོད་པ་དེ་མནབ་ནས་ཆུང་བའི་སྤྱི ལ་པོར་སོང་ཙ། ཉ་མ་ཚོས་རས་ཆུང་པ་རེད་བསམ་ནས་ཚོགས་གསོག་རྒྱུ་རྣམས་འབྲི་སྒོམ་གྱི་རྩར་ཁྱེར་སོང་བ་ལ་རས་ཆུང་པ་མ་རེད་པ་དང་སྐྱེངས་ནས། འབྲི་སྒོམ་ལ་འབུལ་ཟེར་ནས། འབྲིར་སྒོམ་བླ་མའི་དྲུང་དུ་འོང་པ་ནས་འདི་ལ་བསྔོ་ལོག་མ་མཛད་པར་བཞེས་པར་ཞུ་ཞུས་པས། བླ་མས་མགུར་འདི་གསུངས་སོ། །ཡ་ཀི་ཚེ་རིང་དྲང་སྲོང་དེ། །གང་ཤར་གྱི་ངོ་བོ་མི་ཤེས་པར། །ཐོལ་སྐྱེས་ཀྱི་ཤེས་པ་དགྲ་བོར་འཛིན། །སྙོམས་འཇུག་དྲན་མེད་བསྒོམ་དུ་འདོད། །ལས་འདི་འདྲ་བྱེད་ཅིང་ཟག་མེད་སྐྱེས། །མ་ཀི་ཡི་དྭགས་བསེ་རུ་བ། །རང་སེམས་བསེ་བར་མ་ཤེས་པར། །གཞན་ལ་ཕྲག་དོག་སེར་སྣ་བྱེད། །ལས་ངན་དབང་གིས་བཀྲེས་སྐོམ་སྤྱོད། །བར་འཛམ་གླིང་མི་དབུལ་སྡུག་མཁུན་ཅན། །ས་འོག་གསེར་སྦྲམ་མི་ཤེས་པར། །ཡུལ་མི་གྲོང་ལ་རྐུ་རྫུན་བྱེད། །རྫུན་ཟོལ་ཟོག་མང་ཞིང་ཇེ་སྡུག་འགྲོ། །སྙེ་ནམ་གྱི་ཉ་མ་སྤྲལ་སྤྲུལ་ཅན། །རྗེ་བཙུན་ལ་ཚོགས་གསོག་མ་འདོད་པར། །ཚོགས་གསོག་འཕྱོར་པོའི་རས་ལ་བྱེད། །རས་ལ་ཕུལ་ཞིང་སྐྱེངས་སུ་སོང༌། །ད་འདྲེ་མོའི་སྤྲལ་སྤྲུལ་མ་མང་བར། །ལྷ་མོའི་ཚོགས་གསོག་ལྷ་ལ་ཕུལ། །ཞེས་གསུངས་པས།

ཉ་མ་གཅིག་དད་པ་སྐྱེས་ནས་ངུས་པས། དེས་རྐྱེན་བྱས་ཏེ་དེར་འོངས་པའི་ཉ་མ་རྣམས་འགྱོད་པ་ཆེན་པོ་སྐྱེས་ནས། བླ་མ་ལགས། ཡུལ་ལུང་ངན་པའི་དབང་དུ་སོང་བས་ཚོགས་གང་ཆེ་མ་ཤེས་ལགས་ཟེར་ཞིང་ངུས་པས། རྗེ་བཙུན་གྱིས་ཆོས་བཤད་པས། སྒོམ་བྱེད་པ་ཡང་གསུམ་བཞི་བྱུང་གཞན་ཐམས་ཅད་ཀྱང་ཆོས་ལ་སྣང་བར་འགྱུར་རོ། །དེ་ཐམས་ཅད་དབུས་གཏད་འོག་མ་དང་ཉ་མའི་སྐོར་རོ།། །།དེ་ནས་རྗེ་བཙུན་རས་ཆུང་པ་བྱ་ཕུལ་ནས་འོན་གྱི་ལ་ལ་བྱོན། བྱ་པའི་གྲུ་ལ་བྱོན་ནས་ཁྲ་འབྲུག་ཏུ་ཕྱག་ཕེབས། མཆོད་རྟེན་འོག་ལྔའི་རྩར་གཟིམས་ནས་བསྡད་ཅིང༌། བཙད་པོ་བྱེའུ་ཆུང་པའི་བུ་མོ་ལྷ་གཅིག་ལྡེམ་བུ་བསྐོར་བ་ལ་འོང་བས་མཐོང་ནས། མ་ཉལ་བར་ཡར་ལོང་ལ་དགེ་སྦྱོར་འདྲ་བ་གྱིས་བྱས་པས་རྗེ་བཙུན་ཅི་ཡང་མི་གསུངས་པར་ཡང་བསྐོར་ནས་འོང་དུས་སུ་ཡང་སྔར་བཞིན་འདུག །རྣལ་འབྱོར་པ་ཁྱེད་ཀྱི་བརྒྱུད་པ་གང་ལ་འདོད། སྤྱི་བོ་བླ་མ་དུ་བཞུགས། བླ་མའི་གཙོ་བོ་གང་ལ་བྱེད། ཆོས་ཅི་མཉན། ཉམས་སུ་གང་ལེན། ཡུལ་གང་ནས་བྱོན། ད་གར་བཞུགས་དྲིས་པས། རྗེ་བཙུན་གྱི་ཞལ་ནས། བརྒྱུད་པ་རྡོ་རྗེ་འཆང་ཆེན་ཡིན། མེས་པོ་ཏི་ལོ་ནཱ་རོ་ཡིན། །བླ་མ་རྒྱ་གར་ཏི་པུ་དང༌། །ཝ་ལ་ཙནྡྲ་རྣམ་གཉིས་བཞུགས། །བོད་ན་མི་ལ་རས་པ་ཡིན། །དམ་ཆོས་ཕྱག་རྒྱ་ཆེན་པོ་ཡིན། །ཡང་སྙིང་མཁའ་འགྲོའི་སྙན་བརྒྱུད་ཡིན། །བསྒོམ་ནི་རྩ་རླུང་ཐིག་ལེ་བསྒོམ། །ང་རང་གུང་ཐང་རས་ཆུང་ཡིན། །ཕྱོགས་མེད་ཀྱི་ལྡོམ་བུ་པ་ང་ལ། འདིར་འགྲོ་འདིར་འདུག་གི་གཏད་སོ་མེད། གསུངས་པས། མོ་ཡབ་ཀྱི་རྩར་ཕྱིན་པས། འོ་སྐོལ་གྱི་བླ་མཆོད་དུ་རུང་པ་ཅིག་ཁྲ་འབྲུག་ལ་བཞུགས་ནས་སྣང་ཞུས་པས། ང་ཡི་བླ་མཆོད་འོང་མི་འོང་ཁྱོད་ཀྱི་ངོ་མི་ཤེས། འོན་ཀྱང་བརྟགས་སུ་འགྲོ་གསུངས་ནས་རྒྱལ་པོ་འཁོར་བཅས་རྗེ་བཙུན་གྱི་དྲུང་དུ་ཡར་བྱོན་ནས། བརྒྱུད་པ་གང་ཡིན་སྔ་མ་བཞིན་དུ་བཙད་པོས་དྲིས་རྒྱལ་པོ་ཐུགས་ཆོས་ཀྱང་མཐའ་བརྟགས་པའི་ཕྱིར།

བརྒྱུད་པ་བཟང་ཞིང་བླ་མའི་གདམས་ངག་ངོ་མཚར་ཆེ་ཨང༌། ཁྱེད་རང་ལ་ཡོན་ཏན་ཅི་ཡོད། ཆོས་ཐམས་ཅད་ཚད་མའི་རིགས་པས་གཏན་ལ་འབེབས་པ་ཡིན་པས། ཆོས་ཅན་མེ་ཡོད་དེ་དུ་བ་འབྱུང་བའི་ཕྱིར་ཞེས་རྗེས་དཔག་ཚད་མ་བཀོད་པ་ལ། རྗེ་བཙུན་གྱིས་བུམ་དབང་མཐའ་བྲལ་གྱི་རིགས་པ། སྣང་སྲིད་འཁོར་འདས་ཀྱི་ཆོས་ཐམས་ཅད་ཆོས་ཅན། ངོ་བོ་ཚད་མའི་རང་བཞིན་དུ་གྲུབ་སྟེ། མཐའ་དང་བྲལ་བའི་ཕྱིར་རོ། །དཔེར་ན་ནམ་མཁའི་རང་བཞིན་ཞེས་པའི་ལན་གྱིས་བཀག་པས། རྒྱལ་པོ་ཐུགས་དགྱེས་པར་གྱུར། དེ་རིང་བསྙེན་བཀུར་གྱི་དྲོ་ཞིག་འདྲེན་པས་བདག་གི་གནས་སུ་འབྱོན་པར་ཞུ་ཞེས་གསུངས་པས། ཕོ་བྲང་དུ་སྤྱན་དྲངས་དེར་ཞབས་ཏོག་བཟང་པོ་མཛད་ནས། བརྒྱུད་པ་རྡོ་རྗེ་འཆང་ཆེན་ནས་ད་ལྟ་ཁྱེད་རང་ཡན་ཆད་དུ་སངས་རྒྱས་ཀྱི་བརྒྱུད་པ་ཟམ་པ་མ་ཆད་ཅིང༌། དབང་བཞིའི་དོན་ལ་ཉམས་ཀྱི་སེལ་མ་ཞུགས་པས། ཉམས་དང་རྟོགས་པ་ལ་གློ་བུར་གྱི་དྲི་མས་མ་གོས་པས། སྤྲུལ་པའི་སྐུ་འབའ་ཞིག་ཏུ་བྱོན་པ་ངོ་མཚར་ཆེ། བདག་གི་བླ་མཆོད་དུ་བཞུགས་པར་གསོལ་བ་འདེབས། བུ་མོ་འདི་ཡང་དད་པ་ཅན་གྱི་དགེ་སྦྱོར་གྱི་གྲོགས་སུ་འགྲོ་བར་ཡོད་པས། ཞབས་ཏོག་ལ་འབུལ་བས་ཀོ་ལོང་མི་མཛད་པར་ཞུ། །ཞེས་ཞུ་བ་ཕུལ་བས། རྗེ་བཙུན་གྱི་ཞལ་ནས། ང་སྡེ་ཚན་དང་ཕ་ཚན་མེད་པའི་རྣལ་འབྱོར་པས་ཁྱེད་བཙད་པོའི་བླ་མཆོད་མི་འོང་བ། བུ་མོའི་ཞབས་ཏོག་ཀྱང་དགོས་རྒྱུ་མེད་ཅེས་ཞལ་གྱིས་མ་བཞེས་ཀྱང༌། དོན་གྱིས་བཙད་པོས་མ་བཀྲོལ་བར་བཞུགས་དགོས་པར་བྱུང༌། བཙད་པོའི་བུ་མོ་དང་ཡང་ཡབ་ཡུམ་དུ་གྱུར། དེའི་དུས་ན་བཙད་པའི་ཁྱིམ་མཚེར་རྒན་རྒོག་གཉིས་ལ་བུ་དང་བུ་མོ་གང་ཡང་མེད། ཟས་ནོར་ནི་ཆེ་བར་ཡོད། དེའི་སྒོ་མདུན་ན་ཆར་མི་འཕོག་པའི་ཕུག་པ་ཅིག་ཡོད་པ་དེ་རྗེ་བཙུན་གྱིས་མཁྱེན་ཏེ། སྤྲུལ་པའི་སྤྲང་པོ་མུ་ལྟོ་བ་ཅིག་ཉལ་ནས་ཡོད་ཙ། རྒན་མོ་དེས་རྒད་པོ་ལ། འོ་སྐོལ་བཟའ་མི་གཉིས་ལ་བུ་དང་བུ་མོ་ནི་མེད།

ཟས་ནོར་ནི་ཆེ། རང་གི་སྐལ་བས་སྟོན་མོ་ནི་ཚར། ན་སོ་ནི་འཆི་ཁར་སོང༌། རང་ལ་དབང་ཡོད་པའི་དུས་སུ་གཡུ་བཟང་པོ་འདི་ཡིས་རྗེ་བཙུན་རས་ཆུང་པའི་ཕྱག་ཏུ་འབུལ། བསྙེན་བཀུར་གྱི་དྲོ་ཡང་འདྲེན། ཕྱི་མའི་བརྒྱགས་ཕྱེ་ཞུ་ན་མི་འཐད་དམ། །ཞེས་དྲིས་པས་རྒད་པོ་ན་རེ། བློ་གྲོས་དེ་ཤིན་ཏུ་འཐད། དེ་ཁོ་ན་བཞིན་བྱེད་ཟེར། དགེ་བ་ལ་ཕྱི་བཤོལ་བྱེད་ན་བདུད་ལས་ཡིན། གནང་གི་ཉི་མ་ལ་དྲོ་དྲངས་གཡུ་འབུལ་ཆོས་ཞུ་ཟེར། དེ་སྤྲང་པོས་ཚོར་ནས། རྗེ་བཙུན་རིན་པོ་ཆེའི་ཕྱག་ཏུ་རྒན་རྒོག་གཉིས་ཀྱི་འབུལ་བ་ཆེ་ཆུང་གང་ཕུལ་ཡང༌། དེ་ང་ལ་མ་ཎི་འདྲེན་པའི་ཆ་རྐྱེན་དུ་གནང་བར་ཞུ་ཞེས་ཞུ་བ་ཕུལ་བས་གནང་བར་ཞལ་གྱིས་བཞེས། དེའི་སང་ཉིན་རྗེ་བཙུན་དཔོན་སློབ་གདན་དྲངས། གཡུ་ཕུལ། ཆོས་ཞུས། འོ་སྐོལ་གཉིས་ཀྱི་གཡུ་འདི་བཙད་པོ་འཁོར་བཅས་ཀྱིས་མ་མཐོང་བར་བཞེས་པར་ཞུ་ཞུས་པས། རྗེ་བཙུན་གྱིས་གཡུ་ཕྱིང་ཁུག་ཏུ་བཅུག་སྟེ་སུ་ལ་མ་བསྟན། ཉིན་གཅིག་ཕྱིང་ཁུག་གྱང་ལ་གཟར་དཔོན་སློབ་རི་ལ་སྐྱོ་བསང་ལ་བྱོན། དེར་ལྷ་གཅིག་གིས་གཡུ་འདུག་པ་མཐོང༌། མ་བལྟས་པའི་ཚུལ་དུ་ཡང་མལ་དུ་བཀལ་ནས་བཞག །གནང་ཉིན་གྱི་དུས་སུ་སོང་ཅིང༌། སྤྲང་པོ་དེ་རྗེ་བཙུན་གྱི་དྲུང་དུ་འོང་ནས་ཁར་སང་ཞུས་པ་དེ་ལྡན་ནམ་ཟེར་བ་ལ། རྗེ་བཙུན་གྱིས་གཡུ་གསང་ནས་བྱིན། མ་རིག་དང་གཡུ་རིག་བྱ་བ་ཡིན་ཁྱོད་ལ་འདི་མཁོ་བ་ཡིན། འདི་ཁྱེར་ལ་མ་ཎི་འདྲེན་པའི་ཆ་རྐྱེན་མཛོད། བཙད་པོ་འཁོར་བཅས་ཀྱིས་མཐོང་ན་འཕོག །ཁྱད་པར་དུ་བུད་མེད་རྒྱུ་ཡི་རང་བཞིན་པས། ལྷ་ཅིག་གིས་ཚོར་ན་སེར་སྣ་ཆེ་བས་ཆུད་ཟོས་ལ་འགྲོ་དགོངས་ནས་ཟན་རྡོག་ནང་དུ་བཅུག་ནས་བྱིན་ནོ། །ཁྲ་འབྲུག་ན་ལྟད་མོ་བཟང་པོ་ཡོད་པའི་དུས་སུ་ལྷ་ཅིག་རྗེ་བཙུན་གྱི་དྲུང་དུ་ཕྱིན་ནས་འོ་སྐོལ་བཟའ་མི་གཉིས་ལྟད་མོ་ལ་ཆས་པར་ཞུ། ད་རེས་ཕོ་ཐོག་མོ་ཐོག་གཅོད་དགོས་པ་ཡིན་ཟེར་བ་ལ། ང་སྡེ་རིས་དང་ཕ་ཚན་མེད་པའི་རྣལ་འབྱོར་པ་ལ་ཐོག་གཅོད་ཀྱི་དོན་མེད།

ཁྱེད་རང་ཆོ་རིས་དང་ཁུང་བཙུན་པས་མོ་ཐོག་གཅོད་པ་ལེགས་ཞེས་གསུངས། བླ་མ་མི་བཞུད་ན་ད་བུ་ལྟད་མོར་འགྲོ། བླ་མའི་ཕྱག་ན་གཡུ་བཟང་པོ་ཅིག་ཡོད་པར་འདུག །དེ་རིང་ང་ལ་གཡར་བར་ཞུ་ཟེར། རྗེ་བཙུན་གྱིས་གཡུ་སྤྲང་པོ་ལ་བྱིན་ནས་མེད་གསུངས། མོ་ཁྲོས་ནས་མི་ངན་པ་བརྒྱགས་པ་ཡིན། བྲ་ཟན་གྱི་ཁེངས་པ་ཡིན། སྤྲང་པོ་མིར་ཁུར་བཅུག་པ་ཆ་མེད་པར། ཁྱེད་དང་པོ་ཅི་འདྲ་ཞིག་བྱུང་བ་ཆ་ཡོད། ད་སྣུམ་པ་འདི་ངས་བྱས་པ་ཡིན། གཡུ་རྡོ་སྒོང་འདྲ་བ་ཅིག་ཡོད་པ་ཉིན་གཅིག་ང་ལ་མི་གཡར་ཟེར་ནས། མདུན་ན་ལྕང་མའི་དབྱུག་པ་ཅིག་སྣང་བ་དེས། རྗེ་བཙུན་གྱི་སྐུ་ལ་ཐེ་ལེ་ལེ་བརྒྱབ། དེའི་དུས་སུ་རྗེ་བཙུན་གྱི་ཐུགས་དགོངས་ལ། ང་ཡི་བླ་མ་རྗེ་བཙུན་གྱི་ཞལ་ནས། ཁྱོད་དབུས་ཀྱི་རྒྱ་ཁམས་སུ་མ་ཆས། ཕྱི་ནས་ཁྱི་མོ་ནག་མོ་གཅིག་གིས་བར་དུ་གཅོད་པར་སྣང་གསུངས་པའི་ཁྱི་མོ་དེ་འདི་རང་ལ་ཟེར་བར་སྣང་དགོངས་ནས། ཐུགས་སྐྱོ་བ་སྐྱེས་ནས་མགུར་འདི་གསུངས་སོ། །ཕ་བླ་མ་རྣམས་ལ་ཕྱག་འཚལ་ལོ། །སྐུ་དྲིན་ཅན་ལ་སྐྱབས་སུ་མཆི། །བྱིན་གྱིས་བརླབ་པར་མཛད་དུ་གསོལ། །རི་ཁྲོད་དགོན་པ་བཞག་ནས་བླ་བྲང་བཟུང༌། །རྒྱལ་པོའི་བླ་བྲང་བཟུང་བས་ང་རེ་འཁྲུལ། །དུས་ད་རེའི་བླ་བྲང་བཟུང་རེ་ཤི། །མ་མཁའ་འགྲོ་ཡོད་པ་ཤུལ་དུ་ལུས། །ཁོང་གྱོས་རྒྱུག་རྒན་རྒོག་དང་དུ་བླངས། གྱོས་རྒྱུག་དང་དུ་བླངས་པས་ང་རེ་འཁྲུལ། །ད་ནི་གྱོས་རྒྱུག་བསྟེན་རེ་ཤི། །རང་བྱུང་ཡེ་ཤེས་ཡོད་པ་ཤུལ་དུ་བཞག །ཁོང་བཙད་པོའི་བུ་མོ་དང་དུ་བླངས། །ལྷ་ཅིག་དང་དུ་བླངས་པས་ང་རེ་འཁྲུལ། །ད་ནི་ལྷ་ཅིག་བསྟེན་རེ་ཤི། ཁྱི་སྟན་དམར་ཆུང་ཡོད་པ་ཤུལ་དུ་བཞག །ཁོང་བཙད་པོའི་དར་འབོལ་དང་དུ་བླངས། །དར་འབོལ་དང་དུ་བླངས་པས་ང་རེ་འཁྲུལ། །ད་ནི་དར་འབོལ་བཏིང་རེ་ཤི། །རས་གོས་རྐྱང་གཅིག་ཡོད་པ་ཤུལ་དུ་བཞག །ཁོང་ལྷ་ཅིག་གི་ཚར་སླག་དང་དུ་བླངས། །ཚར་སླག་དང་དུ་བླངས་པས་ང་རེ་འཁྲུལ། །ད་ནི་ཚར་སླག་གྱོན་རེ་ཤི། །ཐོད་ཕོར་ཡོད་པ་ཤུལ་དུ་བཞག

།ཁོང་བཙད་པོའི་དཀར་ཡོལ་དང་དུ་བླངས། ཞལ་བུ་དཀར་ཡོལ་བཟུང་བ་ང་རེ་འཁྲུལ། །ད་ནི་དཀར་ཡོལ་བཟུང་རེ་ཤི། །དཔེའུ་བུམ་ཡོད་པ་ཤུལ་དུ་བཞག །བདག་ཟེར་བ་ཅིག་ཡོད་དེ་རིན་ཆེན་གྲགས། །ཅེས་གསུངས་པས། ཡང་གླང་མའི་བེར་རྒེས་བརྡུང༌། དཔུང་སྦུད་བྱས་པས་ཕྱི་རྒན་དུ་འགྱེལ་བར་གྱུར། འདི་ང་རང་ལེན་པ་ཡིན། བླ་མ་དཔང་དུ་བཙུགས་ཏེ་འགྲོ་བསམ་ནས་མགུར་འདི་གསུངས་སོ། །བླ་མ་ཡི་དམ་ཆོས་སྐྱོང་རྣམས། །མཐོང་ཐོས་དྲན་ནོ་རས་ཆུང་པ། །བསམ་ཞིང་ཡི་མུག་མཆི་མ་འཁྲུགས། །བླ་མ་སྤངས་ནས་བདུད་དང་འགྲོགས། །འགྲོགས་པས་ང་རི་འགྱོད་ཅིག་བྱུང༌། །ད་ཡང་བདུད་དང་མི་འགྲོགས་འགྲོ། སྒྲུབ་ཕུག་སྤངས་ནས་བླ་བྲང་བཟུང༌། །བཟུང་བས་ང་རེ་འགྱོད་ཅིག་བྱུང༌། །ད་ཡང་བླང་བྲང་མི་བཟུང་འགྲོ། །རས་གོས་སྤངས་ནས་ཚར་ཐུལ་གྱོན། །གྱོན་པས་ང་རེ་འགྱོད་ཅིག་བྱུང༌། །ད་ཡང་ཚར་ཐུལ་མི་གྱོན་འགྲོ། །གླང་འཁར་སྤངས་ནས་སྦ་བེར་བཟུང༌། །བཟུང་བས་ང་རེ་འགྱོད་ཅིག་བྱུང༌། །ད་ཡང་སྦ་བེར་མི་བཟུང་འགྲོ། །སྙན་བརྒྱུད་སྤངས་ནས་དཔེ་བུམ་བཟུང༌། །བཟུང་བས་ང་རེ་འགྱོད་ཅིག་བྱུང༌། །ད་ཡང་དཔེ་བུམ་མི་བཟུང་འགྲོ། །ཞེས་གསུངས་པས། དེར་ཉེ་གནས་བྱར་པ་རིན་ཆེན་གྲགས་ཡོད་པས། སྒོམ་ཆེན་པ་བློ་སྣ་རིང་དགོས། ལྷན་དུ་བསྡད་ན་ཕོར་སྡེར་ཡང་འཁྲོག །ཞུས་པས་ཡང་མགུར་འདི་གསུངས་སོ། །ཕུ་གངས་དཀར་རྩེ་ལ་བལྟས་བལྟས་ནས། །མདའ་གཙང་ཆབ་རྒྱས་པ་ངས་མ་ཚོར། །མཐོ་རི་གསུམ་རྩེ་ལ་བལྟས་བལྟས་ནས། །མདའ་སྔོ་ཐོག་རྒྱས་པ་ངས་མ་ཚོར། །རྒྱལ་པོ་ཡབ་ཡུམ་ལ་བལྟས་བལྟས་ནས། །མ་མཁའ་འགྲོ་བརྗེད་པ་ངས་མ་ཚོར། །རྒྱལ་པོའི་མཁར་ལ་བལྟས་བལྟས་ནས། །གནས་རི་ཁྲོད་བརྗེད་པ་ངས་མ་ཚོར། །ལྷམ་སྣ་ལེགས་ལ་བལྟས་བལྟས་ནས། །ཕྱི་རྟིང་ཤོར་བ་ངས་མ་ཚོར། །ལྷ་ལྕམ་གདོང་ལ་བལྟས་བལྟས་ནས། །རང་བྱུང་ཡེ་ཤེས་བརྗེད་པ་ངས་མ་ཚོར། །འཇམ་ཕྲུག་གོས་ལ་བལྟས་བལྟས་ནས། །རས་གོས་རྐྱང་ཅིག་བརྗེད་པ་ངས་མ་ཚོར། །སྐ་རགས་རྒྱ་མའི་ངོས་ལ་བལྟས་བལྟས་ནས། །སྒོམ་ཐག་འཁོར་མོ་བརྗེད་པ་ངས་མ་ཚོར། །དར་འབོལ་ངོས་ལ་བལྟས་བལྟས་ནས། །ཁྱི་སྟན་དམར་ཆུང་བརྗེད་པ་ངས་མཚོར། །ཞལ་བུ་དཀར་ཡོལ་ངོས་ལ་བལྟས་བལྟས་ནས། །ཐོད་ཕོར་བྷནྡྷ་བརྗེད་པ་ངས་མ་ཚོར། །ལས་བྱས་པ་ཡོ་དེ་བདུད་མོ་འདི། །གཏམ་ཟེར་བ་མི་བདེན་བདུད་མོའི་ཚིག

།བདག་ཟེར་བ་ཉོན་དང་རིན་ཆེན་གྲགས། །བུ་ང་ནི་སྐྱོ་བས་ཁོ་ཐག་ཆོད། །རིན་ཆེན་གྲགས་གཤེགས་ད་དམ་པའི་ལྷ་ཆོས་བྱེད། །ཅེས་གསུངས་པས། མོ་ན་རེ། སྤྲང་ནག་འགྲོ་ན་གར་འགྲོར་གདོད། །ཤེལ་མི་འོང་པའི་མི་རིགས་མིན། །ཡུད་ཙམ་སྡོད་དང་ཟ་མ་སྦྱིན་ཟེར་ནས་ཚ་བ་བསྐོལ་བ་ལ་འོག་ཏུ་སོང་བའི་ཚེ། རིན་ཆེན་གྲགས་ན་རེ། དེ་ཙམ་རེ་ལ་བཟོད་པ་བསྒོམ་མི་ནུས་ཆོས་པ་ཡིན་ཡང་རྒྱུ་མཚན་ཅི་ཡོད་བྱས་པ་ལ། རས་ཆུང་པས་བླ་མ་དྲན་པ་ཅིག་བྱུང་གསུངས་ནས་མགུར་འདི་གསུངས་སོ། །རྗེ་བཀའ་དྲིན་ཅན་གྱི་བླ་མ་ལ། །གསོལ་བ་སྙིང་ནས་དྲག་ཏུ་འདེབས། །ཤོ་ཨ་ཙ་མ་བླ་མ་དྲན་པ་བྱུང༌། །ཇི་ལྟར་བསམ་ཞིང་རྗེ་བཙུན་དྲན་པ་བྱུང༌། །མ་ཀི་མདོ་སྨད་ཀྱི་ཕྱོགས་སུ་ཕར་བལྟས་པས། །རྟ་རྒོད་མ་གཅིག་ལ་ཏེའུ་ཆུང་བརྒྱ། །ཕྱེད་ཙམ་དབྱར་གྱི་ཅི་ཐོབ་ཡབ། །ཕྱེད་ཙམ་མ་ཡི་ཕྱི་ལ་འབྲང༌། །ཏེའུ་བསོད་ཟད་ང་ཧོར་གྱི་ལག་ཏུ་ཚུད། །ཧོར་འཇའ་མོའི་ལག་ཏུ་འོ་རེ་བརྒྱལ། །ཤོ་ཨ་ཙ་མ་བླ་མ་དྲན་པ་བྱུང༌། རྫུན་ཀུ་རེ་མིན་ནོ་བླ་མ་དྲན་པར་བྱུང༌། །ཤར་ཀོང་པོའི་ཕྱོགས་སུ་ཕར་བལྟས་པས། །སྤྲེལ་ཨ་མ་གཅིག་ལ་སྤྲེལ་ཕྲུག་བརྒྱ། །ཕྱེད་ཙམ་ཡར་གྱི་རྩི་ཐོག་ཉབ། །ཕྱེད་ཙམ་མ་ཡི་ཕྱི་ལ་འབྲང༌། །སྤྲེལ་བསོད་ཟད་ང་ཡ་པོའི་ལག་ཏུ་ཚུད། །ཡ་པོ་གཤིས་ངན་ལག་ཏུ་འོ་རེ་བརྒྱལ། ཤོ་ཨ་ཙ་མ་བླ་མ་དྲན་པར་བྱུང༌། །རྫུན་ཀུ་རེ་མིན་ནོ་བླ་མ་དྲན་པར་བྱུང༌། །ཕ་ཀི་ལྷོ་བྲག་གི་ཕྱོགས་སུ་ཕར་བལྟས་པས། །བྱིའུ་ཨ་མ་གཅིག་ལ་བྱིས་ཕྲུག་བརྒྱ། །ཕྱེད་ཙམ་ཡར་གྱི་ནམ་འཕང་བསྐྱོད། །ཕྱེད་ཙམ་མ་དང་ཡང་རྩལ་སྦྱངས། །བྱིའུ་བསོད་ཟད་ང་བྱིས་པའི་ལག་ཏུ་ཚུད། །བྱིས་པ་ངན་བྱེད་ཀྱི་ལག་ཏུ་འོ་རེ་བརྒྱལ། །ཤོ་ཨ་ཙ་མ་བླ་མ་དྲན་པར་བྱུང༌། །རྫུན་ཀུ་རེ་མིན་ནོ་བླ་མ་དྲན་པར་བྱུང༌། །ཡ་ཀི་སྤང་ཁའི་ཕྱོགས་སུ་ཕར་བལྟས་པས། །ཤ་བ་ཡུ་མོ་གཅིག་ལ་ཤེའུ་ཆུང་བརྒྱ། །ཤེའུ་ཕྱེད་ཙམ་སྤང་ཁའི་རྩི་ཐོག་ཉབ། །ཤེའུ་ཕྱེད་ཙམ་མ་དང་བང་ཁ་བཀྱེ། །ཤེའུ་བསོད་ཟད་ང་རྔོན་པའི་ལག་ཏུ་ཚུད། །རྔོན་པ་སྡིག་ཅན་གྱི་ལག་ཏུ་འོ་རེ་བརྒྱལ། །ཤོ་ཨ་ཙ་མ་བླ་མ་དྲན་པར་བྱུང༌། །རྫུན་ཀུ་རེ་མིན་ནོ་བླ་མ་དྲན་པར་བྱུང༌། །ཡ་ཀི་སྙེ་ནམ་གྱི་ཕྱོགས་སུ་ཡར་བལྟས་པས། །བླ་མ་རྗེས་བཙུན་གཅིག་ལ་རས་ཕྲུག་བརྒྱ།

རས་པ་ཕྱེད་ཙམ་ཡར་གྱི་དབེན་པ་བསྙགས། །ཕྱེད་ཙམ་བླ་མའི་ཆགས་ཕྱིར་འབྲང༌། །རས་ཆུང་བསོད་ཟད་ང་ལྷ་ལྕམ་ལག་ཏུ་ཚུད། །བདུད་མོ་ལྷ་ལྕམ་ལག་ཏུ་འོ་རེ་བརྒྱལ། །ཤོ་ཨ་ཙ་མ་བླ་མ་དྲན་པར་བྱུང༌། རྫུན་ཀུ་རེ་མིན་ནོ་བླ་མ་དྲན་པར་བྱུང༌། །ཞེས་གསུངས་ནས་དཔོན་སློབ་གཉིས་ཆས་ཏེ་ལུས་མེད་མཁའ་འགྲོའི་ཆོས་ཁུག་དེ་མཆན་དུ་བཅུག །ཅང་ཏེའུ་སྣང་བ་ཁྲ་ཆུང་དེ་ཕྱག་གཡས་སུ་བཟུང༌། གླང་མའི་བེར་རྒ་དེ་གཡོན་དུ་བཟུང༌། ཁྱི་ལྤགས་དམར་ཆུང་དེ་རྐེད་ལ་དཀྲིས། རས་ཁ་གསུམ་བྲེ་ལྔ་མ་སྐུ་ལ་གསོལ། རྒྱ་གར་གྱི་པཎ་ཞུ་དེ་དབུ་ལ་གསོལ་ནས་བྱོན་པའི་དུས་སུ། མོ་ཡི་འོག་ནས་ཚ་བ་བསྐོལ་ནས་བྱུང་ནས་ཁྲོས་པའི་རང་བཞིན་དུ་གྱུར་ནས། སྦང་ཟན་རྡོག་པོ་ཚ་བར་བརྫིས། ལོ་ཚོད་ཚྭ་མེད་རྡོལ་མེད་ཕོར་གང་ཐོགས་ན། སིང་པོ་ཕོར་གང་གཡོག་མོ་ལ་བཟུང་བཅུག་ནས། མོས་ཁྱོད་སྤྲང་སྒོ་ཕུག་འགྲིམ་པའི་དུས་སུ་བསྒོམ་དྲན། ང་རྒྱལ་གཞིའི་སྟེང་དུ་བཞག་པ་དང་གཟོད་བསྒོམ་དྲན་ཟིན་ཟེར་ནས་སྦང་ཟན་ཐུགས་ཀར་བརྒྱབ། ལོ་ཚོད་དབུ་ཐོག་ཏུ་ཕོས། ལོ་མ་དབུ་ཡི་སྟེང་དུ་ཆགས་པར་གྱུར། སིང་པོ་ཞལ་དུ་གཏོར། དེའི་དུས་སུ་མགུར་འདི་གསུངས་སོ། །བཀའ་དྲིན་ཅན་གྱི་བླ་མ་ལ། །གསོལ་བ་སྙིང་ནས་དྲག་ཏུ་འདེབས། །ཤོ་ཨ་ཙ་མ་བླ་མ་དྲན་པར་བྱུང༌། །ཇི་ལྟར་བསམ་ཞིང་བླ་མ་དྲན་པར་བྱུང༌། བླ་མ་ལ་མ་བསྟེན་དགུ་བསྟེན་མང༌། །བདུད་མོའི་བླ་མ་བསྟེན་མ་མྱོང༌། །དབང་བསྐུར་མ་ཞུས་དགུ་ཞུས་ལ། །ལོ་ཚོད་ཕོར་བའི་དབང་བསྐུར་ཞུ་མ་མྱོང༌། །མེ་ཏོག་མ་འཐོར་དགུ་འཐོར་ཡང༌། །ཐལ་བའི་མེ་ཏོག་འཐོར་མ་མྱོང༌། །ཅོད་པན་མ་བཏགས་དགུ་བཏགས་ལ། །ལོ་མའི་ཅོད་པན་བཏགས་མ་མྱོང༌། །ཚོགས་འཁོར་མ་བྱས་དགུ་བྱས་ཀྱང༌། །སྦང་ཟན་གྱི་ཚོགས་འཁོར་བྱེད་མ་མྱོང༌། །སྐུ་ཁྲུས་མ་གསོལ་དགུ་གསོལ་ལ། །སིང་པོའི་སྐུ་ཁྲུས་གསོལ་མ་མྱོང༌། །གོས་ལ་མ་གྱོན་དགུ་གྱོན་ལ། ལོ་ཚན་གྱི་སྔོ་ཐུལ་གྱོན་མ་མྱོང༌། །ལས་སྤྱད་ཅིང་ངན་ནོ་འཁོར་བ་པ། །གཞུང་འགྲོགས་ཤིང་ངན་ནོ་ཁྱིམ་ཐབས་པ།

ལས་བྱས་ཤིང་ལུས་པོ་སོ་ནམ་མཁན། །ཕན་བཏགས་ཤིང་ངན་ནོ་དུས་ངན་མི། །ངན་བསམ་ཞིང་བསམ་ཞིང་རིན་ཆེན་གྲགས། །བྱེད་སྤྱོད་འདི་ལ་ལྟོས་དང་བདུད་མོ་འདི། །ང་ཡང་ན་རྒྱ་གར་ཡུལ་དུ་འགྲོ། །ཡང་ན་བལ་པོའི་ཡུལ་དུ་འགྲོ། །ཡང་ན་ཤམ་པོའི་གངས་ལ་འགྲོ། །བདག་ཟེར་བ་ཉོན་དང་རིན་ཆེན་གྲགས། གསུངས་པ་དང་མོ་ཁང་པ་ཤོད་དུ་སོང༌། ཁོང་དཔོན་སློབ་གཉིས་མར་སྐས་ལ་བྱོན། མོ་མོ་གོ་ལ་བསྡད་ནས་འོག་མིག་ཅེར་ཅེར་བྱས། ཤོད་ཁང་གི་སྐས་མགོར་ཕྱིན་ནས་མོ་ན་རེ། ཁྱོད་རང་འདིར་བསྡད་པས་དགའ། འདི་ལས་སྐྱིད་པ་ཁྱེད་ལ་གར་ཡང་མི་འདུག་ཟེར་བའི་ལན་དུ་མགུར་འདི་གསུངས་སོ། །ཕ་བླ་མ་རྣམས་ལ་ཕྱག་འཚལ་ལོ། །འགྲོ་བའི་མགོན་ལ་སྐྱབས་སུ་མཆི། །ཐུགས་རྗེའི་ལྕགས་ཀྱུ་བཟུང་དུ་གསོལ། །གྲི་མོ་ཚོད་མེད་མ་ཁྲོས་པའི་རང་བཞིན་གྱིས། །གླང་བེར་དབྱུག་པའི་རྒྱབ་བརྡུང་གིས། །རྒྱུས་མགོ་མཐོ་མཐོ་རྨ་ཡིས་བཀང༌། །གྲི་མོ་ཚོད་མེད་མ་ཁྲོས་པའི་རང་བཞིན་གྱིས། །ཚར་སླག་ལ་ཁའི་བྱ་སྤུ་བཞིན། །ཐེད་ཐེད་ལོང་ལོང་སྟོར་ནས་ཐལ། །གྲི་མོ་ཚོད་མེད་མ་ཁྲོས་པའི་རང་བཞིན་གྱིས། །སྣང་སེམས་ཐུགས་ཀྱི་ཤའུ་སྣང༌། །གྲི་མོ་ཚོད་མེད་མ་ཁྲོས་པའི་རང་བཞིན་གྱིས། །བདག་གཙོ་བོའི་ཐུགས་ཀྱི་དཀྱིལ་འཁོར་སྣང༌། །ང་ཡང་ན་རྒྱ་གར་ཡུལ་དུ་འགྲོ། །ཡང་ན་བལ་པོའི་མཐིལ་དུ་འགྲོ། །བདག་ཟེར་བ་ཉོན་དང་རིན་ཆེན་གྲགས། གསུངས་ནས་ཕྱིར་བྱོན། དེ་ནས་ལྷ་ལྕམ་གྱིས་རྗེ་བཙུན་གྱི་ན་བཟའི་ཐུ་བ་ལ་འགྱུས་ནས། ད་ཅི་བྱ་བ་དེ་ཟ་མ་བུད་མེད་ཀྱི་བློར་སོང་བས་མ་ཤེས་པ་ཡིན། ད་ཁྱེད་རང་གིས་ཅིག་གསུངས་པའི་བཀའ་ལ་ཉན་ཅིང་འབངས་སུ་མཆི་བས་བཞུགས་པར་ཞུ། །ཞེས་བཤོལ་འདེབས་སུ་བྱུང་བའི་དུས་སུ་མགུར་འདི་གསུངས་སོ། །སེམས་སངས་རྒྱས་འདོད་པས་དཀའ་ཐུབ་བྱས། ཉོན་མོངས་ཀྱི་དབང་དུ་དེས་ཤོར་བྱས། །ལུས་ལ་བདེ་དྲོད་འདོད་པས་རས་གོས་གྱོན། །ཐེལ་ཕྲུག་གི་དབང་དུ་དེས་ཤོར་བྱས། །མ་མཁའ་འགྲོ་འདོད་པས་ལྷ་ཅིག་བསྟེན། །འདོད་ཆགས་ཀྱི་དབང་དུ་དེས་ཤོར་བྱས། །ང་བྱ་རྒྱལ་ཁྱུང་གི་བུ་རྒྱུད་འདི། །སྒོ་ངའི་ནང་དུ་གཤོག་དྲུག་རྒྱས། །ད་ནམ་འཕང་བསྐྱོད་ཀྱང་ཉམ་ང་མེད། །བུ་མོ་འཐེན་འཐེན་མ་བྱེད་རས་གོས་རལ། །རས་གོས་ཤིང་ལས་བྱས་པས་རལ་དོགས་ཡོད། །ང་ཉ་ཆེན་ཉེར་མོའི་བུ་རྒྱུད་འདི། །ཉ་ཆུང་གི་རིང་ནས་མཚོ་མཐའ་བསྐོར། །ང་རྦ་རྒོད་གཤག་ཀྱང་ཉམ་ང་མེད། །བུ་མོ་འཐེན་འཐེན་མ་བྱེད་རས་གོས་རལ། །རས་གོས་ཤིང་ལ་བྱས་པས་རལ་དོགས་ཡོད། །ང་མི་ལ་རས་པའི་བུ་རྒྱུད་འདི། །སྒོམ་གསར་རིང་ནས་ཉམས་མྱོང་རྫོགས། །ད་རི་ཁྲོད་འགྲིམ་ཡང་ཉམ་ང་མེད། །བུ་མོ་འཐེན་འཐེན་མ་བྱེད་རས་གོས་རལ། །རས་གོས་ཤིང་ལས་བྱས་པས་རལ་དོགས་ཡོད། །ང་བློས་བཅད་ཀྱི་མི་ལ་བཤོལ་འདེབས་སྡུག

།ཁྱེད་བདུད་མོ་སྐུ་ཁམས་ཅི་བདེར་བཞུགས། །ང་རས་ཆུང་གི་སྤྱོད་པ་གང་བདེ་ཡིན། །ཞེས་གསུངས། དེ་ནས་མོས་དཔེའུ་བུམ་མར་བཟུང་ནས། ད་འདྲེས་ཁྱེར་བ་ཡིན། བཟོད་པར་གསོལ་བས། ཡང་འདི་གསུངས་སོ། །བླ་མ་ཡི་དམ་མཁའ་འགྲོ་རྣམས། །མཐོང་ཐོས་དྲན་ནོ་རས་ཆུང་པ། །བསམ་ཞིང་ཡི་མུག་མཆི་མ་འཁྲུགས། །ཟེར་བ་ཉོན་ཅིག་བདུད་མོ་འདི། །བདུད་མོ་སྤངས་ནས་གླང་དཀར་གྱི། །རྟ་ལ་ཞོན་ནས་རྒྱལ་ཁམས་འགྲོ། །ཚར་ཐུལ་སྤངས་ནས་རས་གོས་དག །གྱོན་ནས་གངས་དཀར་རྩེ་ལ་འགྲོ། །རྫ་སྤྱད་སྤངས་ནས་ཤིང་ལ་ཡི། །རྐྱ་རྐྱང་སྣོད་དང་བརྟེན་ནས་འགྲོ། །དཔེའུ་བུམ་སྤངས་ནས་སྙན་བརྒྱུད་ཀྱི། །ཡིད་བཞིན་ནོར་བུ་བསྒོམ་ཞིང་འགྲོ། །གཡོ་སྒྱུས་བསྒྲུབ་པའི་བཟོད་གསོལ་དག །སྤངས་ནས་དམ་ཚིག་བསྲུང་ཞིང་འགྲོ། གསུངས་པས་མོས་བྱར་པ་རིན་ཆེན་གྲགས་སྦྲན་པས་ཟློག་ཏུ་མ་བྱུང་བ་ལ་མགུར་འདི་གསུངས་སོ། །རྗེ་བླ་མ་རྣམས་ལ་གསོལ་བ་འདེབས། །རྐྱེན་བར་ཚད་སེལ་བར་ཐུགས་རྗེས་ཟུངས། །ཉོན་དང་ཡོན་བདག་ཕོ་མོ་རྣམས། །ལས་བྱས་པ་ཡོད་དོ་བདུད་མོ་འདིས། །ཟེར་བ་ཡོད་དོ་ཕུང་མོ་འདིས། །བྱུང་བ་ཡོད་དོ་རིན་ཆེན་གྲགས། །ལྷ་ཅིག་ངོ་ལ་བལྟས་བལྟས་ནས། །བདུད་མོ་ཅིག་གིས་དེས་བསླུས་སམ། །སློབ་མའི་དམ་ཚིག་རེ་རེ་ནས། །རིན་ཆེན་སྲོག་དང་དེས་བྲལ་བྱས། །གླང་དཀར་དབྱུག་པའི་རྒྱབ་བརྡུང་གིས། །རུས་མགོ་མཐོ་མཐོ་རྨ་ཡི་བཀང༌། །ཞེ་སྡང་དྲེད་ཀྱི་སྦར་ཤད་ཀྱིས། །ཚར་ཐུལ་བྱ་སྤུ་ལྟ་བུ་གཏོར། །གཏི་མུག་དོམ་གྱི་མཐུར་འགྲོས་ཀྱིས། །འགྲོ་ལོང་མེད་པར་ཕུལ་རྒྱག་བྱས། །ཐུག་པ་རྡོར་མེད་ན་བཟའ་དག །རྣལ་འབྱོར་གོས་མེད་ལུས་ལ་བཀོན། །དཀའ་བས་བསྒྲུབས་པའི་དཔེ་བུམ་དག །ཞེ་སྡང་ཕྲག་དོག་དགྲ་ཡིས་འཕྲོག །ཚིག་རྩུབ་མཚོ་ཆ་རྣོན་པོ་ཡིས། །བདག་པོས་སྙིང་གི་ཤའུ་སྣང༌། །ལེན་མེད་བྱ་རྒྱུའི་དམ་ཚིག་ཉམས། །མི་ཚེ་འདི་བས་ཕྱི་མ་རིང༌། །སྔ་མ་ཤི་བའི་རོ་མཐོང་ན། །ཕྱི་མ་སྐྱོ་བ་སྐྱེ་བའི་རྒྱུ། །སྔར་བྱས་ལས་ཀྱི་རོ་ཚོར་ནས། །ད་ཡང་རྣལ་འབྱོར་མི་ལྡོག་འགྲོ། །དང་པོ་ལྷ་མོ་འཛུམ་ཁ་མ། །བར་དུ་སྲིན་མོ་སྡང་མིག་མ།

ཐ་མལ་བདུད་མོ་ངོ་ནག་མ། །ལས་བྱས་པ་ཡོད་དེ་བྱ་ཐབས་མེད། །ང་རྣལ་འབྱོར་རི་ཁྲོད་གནས་སུ་འགྲོ། །ང་ཅི་ལ་ཐུགས་ཀྱང་རྒྱ་གར་དུ་འགྲོ། །འཆི་བ་སྲོག་ལ་བབ་ཀྱང་བལ་པོར་འགྲོ། གསུངས་པས་མོ་ན་རེ། རྒྱ་གར་དུ་འབྱོན་པའི་ལམ་ན་དཔལ་མོ་དཔལ་ཐང་བྱ་བའི་ཐང་ཆེན་པོ་ཡོད། ཁ་ལ་བྱ་བའི་ལ་མཐོན་པོ་ཡོད། གཅན་འཕྲང་གི་ཟམ་པ་དང༌། མི་རྒོད་ཀྱི་ཇག་པ་མང་པོ་ཡོད། བལ་ནད་ཀྱི་ཚད་པ་ཚེ་ལ་གནོད། ཆུ་བོ་གང་གཱ་སྒྲོལ་བའི་ཟམ་པ་མེད། རྒྱ་གར་ཡུལ་དུ་མུ་གེ་ཆེ་བས་ཁྱེད་ཀྱི་བཞུགས་ས་མེད། ཤམ་པོའི་གངས་ལ་བཞུགས་པར་གྱུར་ན་སྒོམ་གནས་བཟང་ཞིང་ཉམས་རྟོགས་འཕེལ། ཐག་ཉེ་ཞབས་ཏོག་ཀྱང་ང་རང་གིས་འོ་མི་བརྒྱལ་བར་བྱེད། །ཅེས་ཀྱང་བལ་ཡུལ་དང་རྒྱ་གར་དུ་མུ་གེ་ཆེ་བས་མི་འབྱོན་པར་ཞུ་ཞེས་རས་གོས་ལ་འཇུས་ནས་བཤོལ་འདེབས་བྱུང་བ་ལ། རྗེ་བཙུན་གྱིས་དེ་རྣམས་ཀྱི་རྒྱུས་ཁྱོད་བས་ང་རང་ཆེ། སངས་རྒྱས་འོད་ཀོ་རེ་བྱོན་ཡང་ཁྱོད་ཀྱིས་རྩར་མི་སྡོད་གསུངས་ནས་མགུར་འདི་གསུངས་སོ། །རྗེ་བླ་མ་རྣམས་ལ་ཕྱག་འཚལ་ལོ། །བཀའ་དྲིན་ཅན་ལ་སྐྱབས་སུ་མཆི། །བྱིན་གྱིས་བརླབ་པར་མཛད་དུ་གསོལ། །ཐང་དཔལ་མོ་དཔལ་ཐང་ཆེ་ལགས་ཀྱང༌། རྐང་མགྱོགས་དངོས་གྲུབ་གདམས་ངག་ཡོད། །ཤ་ཁྲག་ཕལ་གྱི་དོ་ཟླ་མིན། །ཤོ་ཕ་བའི་གྲོགས་ཅིག་ལྷ་ལྕམ་མ། །གཅན་འཕྲང་འཇིགས་པ་ཆེ་ལགས་ཀྱང༌། །མི་རྒོད་ཇག་ཆིང་གདམས་ངག་ཡོད། །ཟླ་སྐྱེལ་ཕལ་གྱི་དོ་ཟླ་མིན། །བུ་མོ་འཐེན་འཐེན་མ་བྱེད་རས་གོས་རལ། །རས་གོས་ཤིང་ལས་བྱས་པས་རལ་དོགས་ཡོད། །ཁ་ལ་བྱ་བ་མཐོ་ན་ཡང༌། །རྣམ་ཤེས་བྱ་འཕུར་གྱི་གདམས་ངག་ཡོད། །འདབ་ཆགས་ཕལ་གྱི་དོ་ཟླ་མིན། །ཤོ་ཕ་ཏའི་གྲོགས་ཅིག་ལྷ་ལྕམ་མ། །བལ་ཡུལ་ཚད་པ་ཆེ་ལགས་ཀྱང༌། །རིག་པ་གངས་བསིལ་གྱི་གདམས་ངག་ཡོད། །བཟང་དྲུག་བསིལ་སྨན་གྱི་དོ་ཟླ་མིན། །ཤོ་ཕ་ཏའི་གྲོགས་ཅིག་ལྷ་ལྕམ་མ། །ཆུ་བོ་གངྒ་ཆེ་ལགས་ཀྱང༌། །རྣམ་ཤེས་གྲུ་སྒྲོལ་གྱི་གདམས་ངག་ཡོད། །ཀོ་གྲུ་སྡོང་གྲུ་ཕལ་གྱི་དོ་ཟླ་མིན། །ཤོ་ཕ་ཏའི་གྲོགས་ཅིག་ལྷ་ལྕམ་མ། །ཞེས་གསུངས་པས་ལྷ་ལྕམ་ན་རེ།

བླ་མ་རིན་པོ་ཆེ། འོ་སྐོལ་བཟའ་མི་འཐབ་མོ་ཡིན། དེ་ཙམ་ཀོ་ལོང་བྱ་རྒྱུ་མེད། བཟོད་པའི་ཉམས་ལེན་མཛོད་ལ་ཅེས་ཀྱང་བཞུགས་པར་ཞུ། །ཞེས་བསྐྱར་ནས་བཤོལ་འདེབས་བྱུང་བ་ལ། རྗེ་བཙུན་གྱིས་འདི་མགོ་བསྐོར་བའི་ཐབས་ཤིག་བྱ་དགོས་པར་དགོངས་ནས་ལྷ་ལྕམ་ལ་མགོ་སྐོར་ལྔ་ཡི་མགུར་འདི་གསུངས་སོ། །རྗེ་བླ་མ་རྣམས་ཀྱི་ཐུགས་རྗེས་ཟུངས། སྒོས་བཀའ་དྲིན་ཅན་དང་མཇལ་བར་ཤོག །ང་གྲོགས་ལ་གཞུང་མེད་མ་ཡིན་པས། །མི་ང་འགྲོ་གངས་དཀར་གྱི་རྩེ་ལ་འགྲོ། །སྐྱིད་སྐྱིད་འདྲ་ན་ལྷ་ལྕམ་བསུ་རུ་འོང༌། །སྡུག་སྡུག་འདྲ་ན་རས་ཆུང་ལོག་ནས་འོང༌། །བུ་མོ་འཐེན་འཐེན་མ་བྱེད་རས་གོས་རལ། །རས་གོས་ཤིང་ལས་བྱས་པས་རལ་དོགས་ཡོད། །མི་ང་ལ་རྣ་མེད་མ་ཟེར་ཅིག །མཛའ་ལ་གཞུང་མེད་མི་སྲིད་དོ། །མི་ང་འགྲོ་ལྷོ་བྲག་གི་ངོས་ལ་འགྲོ། །བྱ་རྒྱལ་རྒོད་པོའི་སྐྱིད་སྡུག་ལྟ་ཡི་འགྲོ། །སྐྱིད་སྐྱིད་འདྲ་ན་ལྷ་ལྕམ་བསུ་རུ་འོང༌། །སྡུག་སྡུག་འདྲ་ན་རས་ཆུང་ལོག་ནས་འོང༌། །མི་ང་འགྲོ་ལྷོ་ཁའི་ནགས་ལ་འགྲོ། །རྒྱ་སྟག་ཁྲ་བོའི་སྐྱིད་སྡུག་ལྟ་རུ་འགྲོ། །སྐྱི་སྐྱིད་འདྲ་ན་ལྷ་ལྕམ་བསུ་རུ་འོང༌། །སྡུག་སྡུག་འདྲ་ན་རས་ཆུང་ལོག་ནས་འོང༌། །མི་ང་འགྲོ་བྱང་ཁའི་སྤང་ལ་འགྲོ། །རྐྱང་བུ་ཁ་དཀར་སྐྱིད་སྡུག་ལྟ་རུ་འགྲོ། །སྐྱིད་སྐྱིད་འདྲ་ན་ལྷ་ལྕམ་བསུ་རུ་འོང༌། །སྡུག་སྡུག་འདྲ་ན་རས་ཆུང་ལོག་ནས་འོང༌། །མི་ང་འགྲོ་མ་ཕང་མཚོ་ལ་འགྲོ། །ཉ་ཆུང་གསེར་མིག་སྐྱིད་སྡུག་ལྟ་རུ་འགྲོ། །སྐྱིད་སྐྱིད་འདྲ་ན་ལྷ་ལྕམ་བསུ་རུ་འོང༌། །སྡུག་སྡུག་འདྲ་ན་རས་ཆུང་ལོག་ནས་འོང༌། །མི་ང་འགྲོ་ལྷོ་བྲག་ཕྱོགས་སུ་འགྲོ། །དོམ་བུ་ཐུགས་ཀར་སྐྱིད་སྡུག་ལྟ་རུ་འགྲོ། །སྐྱིད་སྐྱིད་འདྲ་ན་ལྷ་ལྕམ་བསུ་རུ་འོང༌། །སྡུག་བསྔལ་འདྲ་ན་རས་ཆུང་ལོག་ནས་འོང༌། །མི་ང་འགྲོ་སྙེ་ནམ་གྱི་ཕྱོགས་སུ་འགྲོ། །ཕ་བླ་མའི་སྐུ་ཁམས་ལྟ་རུ་འགྲོ། །སྐུ་ཁམས་བཟང་ན་ལྷ་ལྕམ་བསུ་རུ་འོང༌། །སྡུག་སྡུག་འདྲ་ན་རས་ཆུང་ལོག་ནས་འོང༌། །བུ་མོ་འཐེན་འཐེན་མ་བྱེད་རས་གོས་རལ། །རས་གོས་ཤིང་ལས་བྱས་པས་རལ་དོགས་ཡོད། །རས་གོས་རྐྱང་ཅིག་བླ་མའི་ན་བཟའ་ཡིན། །ཁྱོད་དང་ང་གཉིས་ལས་ཀྱིས་འབྲེལ། །ད་ནི་འབྲལ་ཐབས་ག་ལ་ཡོད། །ང་ནི་གྲོགས་ལ་གཞུང་ཡོད་ཡིན། །ཁྲེལ་ངོ་ཚ་ཡོད་ན་རས་གོས་ཐོང༌། །ལས་འབྲེལ་མེད་ཀྱི་ཆོས་སྤྱོད་སྟབས་སུ་བྱེད། །ཅེས་གསུངས་པས་མོས་བསམ་མནོ་ཅིག་བཏང་ནས།

འདི་ལ་བླ་མ་ཅིག་ཡོད་ངེས་ཡིན། ཟས་ཁམ་གང་ཟོས་ན་བླ་མ་མཆོད་ཟེར་ཞིང་འདུག །སྐྱབས་འགྲོ་ཚིག་རེ་བྱེད་ནའང་བླ་མ་མཁྱེན་ཟེར། དུས་མ་ཡིན་པ་ལ་བླ་མ་ཟེར་ཞིང་འོ་དོད་བྱེད་པ་ཅིག་འདུག །བླ་མ་དེ་ཀུན་གདན་དྲངས་ནས་བྱུང་ན་ང་ལ་ཆོས་ཨེ་གནང་བསམ་ནས་གོས་བཏང་ནས་བཞག་ཅིང༌། མགྱོགས་པར་བཞུད་སོང་བ་ལ་མོ་ཡིད་མ་ཆེས་ནས་ཕྱིར་དེད་ནས་སོང་ཙ། མོས་མ་སླེབ་པ་དང་ཉང་པོའི་གྲུ་ཆོད་ཟེར་བ་བྱས་པས་གྲུ་ལ་མ་བཏང་སྟེ། རས་ཆུང་པས་བླ་མའི་རྣལ་འབྱོར་ལ་མཉམ་པར་བཞག་ནས་རས་གོས་གྲུ་ཡི་ཚུལ་དུ་བྱས། བེར་མ་ལྕག་ལ་རྐྱ་བའི་ཚུལ་བྱས་ནས་བྱོན་པ་ལ། སྔར་འབྱོན་དུས་རས་ལ་ཆུ་མི་འགོ་ཞིང་ཡོད་ཙ་དེའི་ཉིན་པར་གྲིབ་ཀྱིས་རས་དང་ཁོག་སྨད་ཆུ་ནང་དུ་སོང་ནས་ཆུས་དེས་ཁྱེར་ལ་དཔོན་སློབ་གཉིས་རྒྱངས་ཤིག་ཆུ་ཁར་ཕེབས། ལྷ་ལྕམ་ཡང་ངུ་ཞིང་རྗེས་སུ་དེད་པས་ལམ་དུ་འགྲིམ་པ་མང་པོ་བྱུང་བ་ལ། རས་ཆུང་པ་མཐོང་ངམ་དྲིས་པས། ཆ་ལུགས་ཅི་འདྲ་ཡོད་ཟེར་བས་མོས་སྨྲས་པ། དབུ་སྐྲ་ལྕང་ལོ་ཅན་གྱི་བླ་མ་རས་པ་ཅིག་ཨེ་མཐོང༌། །སྙན་ལ་ཤོག་དྲིལ་བརྒྱུས་པའི་བླ་མ་རས་པ་ཅིག་ཨེ་མཐོང༌། །ཁྱི་ལྤགས་ཁྲ་ཆུང་རྐེད་ལ་དཀྲིས་པའི་བླ་མ་རས་པ་ཅིག་ཨེ་མཐོང༌། །བ་མན་དཀར་ཆུང་ཁུར་བའི་བླ་མ་རས་པ་ཅིག་ཨེ་མཐོང༌། བཙོས་རུ་ནག་ཆུང་ཁུར་པའི་བླ་མ་རས་པ་ཅིག་ཨེ་མཐོང༌། །སྙན་བརྒྱུད་པུ་ཏི་ག་ཤལ་དུ་ཁུར་བའི་བླ་མ་རས་པ་ཅིག་ཨེ་མཐོང༌། །ཞེས་དྲིས་པས་གཙང་པོ་ཕར་ཁར་སླེབ་ནས་འདུག་ཟེར། མོ་ཚུར་ཁར་སླེབ་ཙ་ན་རྗེ་རས་ཆུང་པས། སྙིང་ཚིམ་དྲུག་གི་མགུར་འདི་གསུངས་སོ། །རྗེ་བཀའ་དྲིན་ཅན་ལ་གསོལ་བ་འདེབས། །སྤྲང་ཐར་པ་ཐོབ་པར་བྱིན་གྱིས་རློབས། །སྙིང་མེད་ཁྲེལ་མེད་ཀྱི་བུད་མེད་ཁྱོད། །ཞེ་འགྱོད་དམ་བདག་གི་གླུ་ལ་ཉོན། །གོང་གསུམ་འགྲིམ་པའི་རི་ཁྱི་སྔོ་ཆུང་ལ། །ལྷ་ལྕམ་ཚོད་མེད་མ་ཡི་སྒོ་ཁྱིར་རེ། །ལྕགས་ཐག་བསྟན་ཙ་སྒོ་ཁྱི་འགྱུར། །ལྷ་ལྕམ་ཚོད་མེད་མ་ལ་སྙིང་རེ་ཚིམ། །གངས་དཀར་སྟོད་ཀྱི་སེང་གེ་ལ། །ལྷ་ལྕམ་ཚོད་མེད་མ་ཡི་སྒོ་བཞོན་རེ། །གསེར་ཟོ་བསྟན་ཙ་སྒོ་བཞོན་འགྱུར། །ལྷ་ལྕམ་ཚོད་མེད་མ་ལ་སྙིང་རེ་ཚིམ། །བྲག་དཀར་སྟོད་ཀྱི་རྒོད་པོ་ལ། །ལྷ་ལྕམ་ཚོད་མེད་མ་ཡི་ཁྱིམ་བྱ་རེ། །ནམ་ཚོད་འཛིན་ཁར་ཁྱིམ་བྱ་འགྱུར། །ལྷ་ལྕམ་ཚོད་མེད་མ་ལ་སྙིང་རེ་ཚིམ། །བྱང་ན་དམར་གཞུང་གི་རྐྱང་ཆུང་ལ། །ལྷ་ལྕམ་ཚོད་མེད་མ་ཡི་རྐང་ཁལ་རེ། །གསེར་སྲབ་བསྟན་ཙ་རྐང་ཁལ་འགྱུར། །ལྷ་ལྕམ་ཚོད་མེད་མ་ལ་སྙིང་རེ་ཚིམ། །རྫ་ཁྲ་ཡག་མགུལ་གྱི་བྲེ་སྔོན་ལ། །ལྷ་ལྕམ་ཚོད་མེད་མ་ཡིས་གྲ་ཁལ་རེ། །སྒ་སྟན་བསྟན་ཚེ་གྲ་ཁལ་འགྱུར། །ལྷ་ལྕམ་ཚོད་མེད་མ་ལ་སྙིང་རེ་ཚིམ། །རྒྱ་གར་གླང་ཆེན་ས་སྲུང་ལ། །ལྷ་ལྕམ་ཚོད་མེད་མ་ཡིས་རྨོན་གླང་རེ། །གཉའ་ཤིང་འཇོག་ཁར་གླང་ཆེན་འགྱུར། །ལྷ་ལྕམ་ཚོད་མེད་མ་ལ་སྙིང་རེ་ཚིམ། །སྤང་ཁའི་དགོ་ཕོ་ས་ལེ་ལ། །བཤས་ལུག་རེ་བའི་སྙིང་མེད་མ། །ཞགས་པ་འདེབས་ཁར་དགོ་ཕོ་འགྱུར། །ལྷ་ལྕམ་ཚོད་མེད་མ་ལ་སྙིང་རེ་ཚིམ། །མཚོ་ནང་གི་ཉ་མོ་གསེར་མིག་མ། །བཅུད་འཛིན་རེ་བའི་སྙིང་མེད་མ། །བཅུད་འཛིན་བྱེད་ཁར་ཉ་མོ་འགྱུར། །ལྷ་ལྕམ་ཚོད་མེད་མ་ལ་སྙིང་རེ་ཚིམ། །གུང་ཐང་གིས་རས་ཆུང་རྡོར་གྲགས་ང༌། །ལྷ་ལྕམ་ཚོད་མེད་མ་ཡིས་ཚེ་རོགས་རེ། །རྒྱལ་གཞིས་འཛིན་བདོར་ཚེ་རོགས་འགྱུར། །ལྷ་ལྕམ་ཚོད་མེད་མ་ལ་སྙིང་རེ་ཚིམ། །ཞེས་གསུངས་པས།

རིན་ཆེན་གྲགས་ཀྱིས། སེམས་ཅན་མགུ་བྱས་མ་གཏོགས་པ། རྒྱལ་བ་དགྱེས་པའི་ཐབས་གཞན་མེད། བྱ་བ་ཡིན་པས་མི་དྲག་གམ་གསུངས་པས། དེས་ཤོར་བརྒྱད་ཀྱི་མགུར་འདི་གསུངས་སོ། །ཕ་རྗེ་བཙུན་མི་ལ་སྐུ་དྲིན་ཅན། །བདག་ལ་ཐུགས་རྗེའི་སྤྱན་རྒྱང་སྲིད། །བདག་སྙིང་མེད་པོའི་ལས་དང་སྤྱོད་ལ་གཟིགས། །བདག་འཁོར་བའི་འདམ་ནས་དྲང་དུ་གསོལ། །ཁྱི་སྟན་བཞག་ནས་འབོལ་སྟན་བཏིང༌། །རས་ཆུང་ང་འབོལ་སྟན་གྱི་དབང་དུ་དེས་ཤོར་བྱས། །ཐོད་ཕོར་བཞག་ནས་དཀར་མོལ་བཟུང༌། །རས་ཆུང་ང་རྒྱལ་པོའི་ཆས་སུ་དེས་ཤོར་བྱས། །སྒོམ་ཐག་བཞག་ནས་རྒྱ་མ་བཅིངས། རས་ཆུང་ང་འཕྱོར་པོའི་དབང་དུ་དེས་ཤོར་བྱས། །རས་གོས་བཞག་ནས་ཐེལ་ཕྲུག་གྱོན། །རས་ཆུང་ང་བཙུན་མོའི་དབང་དུ་དེས་ཤོར་བྱས། །ཤོག་དྲིལ་བཞག་ནས་གཡུ་རྣ་བཏགས། །རས་ཆུང་ང་གཅེས་ཕྲུག་དབང་དུ་དེས་ཤོར་བྱས། །ཕ་རྗེ་བཙུན་བཞག་ནས་བཙད་པོ་བསྟེན། །རས་ཆུང་ང་ངོ་སྲུང་གི་དབང་དུ་དེས་ཤོར་བྱས། །རི་ཁྲོད་བཞག་ནས་རྒྱལ་མཁར་བཟུང༌། །རས་ཆུང་ང་གཡེང་བའི་དབང་དུ་དེས་ཤོར་བྱས། །མ་མཁའ་འགྲོ་བཞག་ནས་ལྷ་ལྕམ་བསྟེན། །རས་ཆུང་ང་བདུད་མོའི་དབང་དུ་དེས་ཤོར་བྱས། །ལས་བྱས་པ་ཡོད་དོ་ཕུང་མོ་འདིས། །གཏམ་ཟེར་བ་མི་བདེན་བདུད་མོའི་ཚིག །ཅེས་གསུངས་སོ། །ཡང་རས་ཆུང་པའི་ཞལ་ནས། རྗེ་བླ་མ་རྣམས་ལ་ཕྱག་འཚལ་ལོ། །སྤྲང་ཐར་པ་ཐོབ་པར་བྱིན་གྱིས་རློབས། །སྙིང་མེད་ཁྲེལ་མེད་ཀྱི་བུད་མེད་ལ། །ཞེ་འགྱོད་དམ་བདག་གི་གླུ་ལ་ཉོན། །ངེད་སེངྒེ་དཀར་མོའི་བུ་རྒྱུད་འདི། ཆུང་མ་ལ་སྐྱེས་ནས་ད་ལྟའི་བར། །གནས་གངས་དཀར་མིན་པ་འགྲིམ་མ་མྱོང༌། །སེང་གཡུ་རལ་རྒྱས་པ་ཤོད་ན་བབ། །དགྲ་བུ་ཡུག་གི་སྟེང་དེར་ཙང་དེ་ཕོག །ཆེ་བ་རིན་ཆེན་སྲོག་དང་དེས་བྲལ་བྱས། །དེ་འོག་གཡུ་རལ་དེས་ཤོར་བྱས། །ཤེ་ཨ་བ་གངས་དཀར་བསྙགས་རེ་རན། །ངེད་རྒྱ་སྟག་ཁྲ་བོའི་བུ་རྒྱུད་འདི། །ཆུང་མ་ལ་སྐྱེས་ནས་ད་ལྟའི་བར། །གནས་ནགས་ཚལ་མིན་པ་འགྲིམ་མ་མྱོང༌། །སྟག་འཛུམ་དྲུག་རྒྱས་ཙ་ཤོད་དུ་བབ། །དགྲ་ས་མདའི་ཁ་དེར་ཙང་ངེ་ཕོག

།ཆེ་བ་རིན་ཆེན་སྲོག་དང་དེས་བྲལ་བྱས། །དེ་འོག་འཛུམ་དྲུག་དེས་ཤོར་བྱས། །ཤེ་ཨ་བ་ནགས་ཚལ་བསྙགས་རེ་རན། །ངེད་ཐང་དཀར་རྒོད་པོའི་བུ་རྒྱུད་འདི། །ཆུང་མ་ལ་སྐྱེས་ནས་ད་ལྟའི་བར། །གནས་བྲག་དཀར་མིན་པ་སྡོད་མ་མྱོང༌། །གཤོག་དྲུག་རྒྱས་ཙ་ཤོད་ན་བབ། །དགྲ་ཐག་རྙིའི་ཁ་དེར་ཙང་ངེ་ཕོག །ཆེ་བ་རིན་ཆེན་སྲོག་དང་དེས་བྲལ་བྱས། །དེ་འོག་ཐེལ་གཤོག་དེས་ཤོལ་བྱས། །ཤེ་ཨ་བ་བྲག་དཀར་བསྙགས་རེ་རན། ངེད་མི་ལ་རས་པའི་བུ་རྒྱུད་འདི། །ཆུང་མ་ལ་སྐྱེས་ནས་ད་ལྟའི་བར། །གནས་རི་ཁྲོད་མིན་པར་སྡོད་མ་མྱོང༌། །སྒོམ་ཉམས་མྱོང་རྒྱས་ཙ་ཤོད་དུ་བབ། །དགྲ་བདུད་མོའི་ཁ་དོགས་ཙང་ངེ་ཕོག །ཆེ་བ་རིན་ཆེན་སྲོག་དང་དེས་བྲལ་བྱས། །དེ་འོག་ཀ་དཔེ་དེས་ཤོར་བྱས། །ཤེ་ཨ་བ་རི་ཁྲོད་བསྙགས་རེ་རན། །ཞེས་གསུངས་ནས་བྱོན་སོང་ངོ༌། །དེར་མོ་གྲུ་ལ་བུད་ནས་བཙལ་བ་ན་ལམ་དུ་སུ་བྱུང་ལ་དྲིས་པས། གཅིག་ན་རེ། རྫུ་འཕྲུལ་ཤུགས་ཀྱི་འགྲོ་བའི་རྣལ་འབྱོར་པ་ཅིག་འདུག་པ་སུས་ཀྱང་སླེབ་ས་མེད། གཙང་གི་ཕྱོགས་སུ་རྟས་ཀྱང་མི་སླེབ་པར་ཐལ་ཟེར་བས། དེར་མོ་ཡིད་ཆེས་དེ་ལོག་ནས་འོང་བ་ལ། རྒྱལ་པོས་མོ་ལ་ནག་ཆོད་ཟེར་བ་ལ། བློན་པོ་ཚོས་ནག་བཅད་པས་མེར་འགྲོ། ནང་པར་ངེད་རང་གི་སྒོར་སུ་སྔ་བ་ཞིག་ལ་བྱིན་བྱས་པས། ད་ནང་ཕ་བཟང་གི་བུ་ཅིག་ཨེ་ཡོང་བྱས་ཙ། ལས་ཀྱི་དབང་གིས་ཞང་གི་མཛེ་ཕོ་དགའ་ལེ་བྱ་བ་ཅིག་བྱུ་བ་དེ་ལ་བྱིན་ནོ། །དེ་ཐམས་ཅད་ལྕམ་ལྡེམ་བུའི་སྐོར་རོ།། །།དེ་ནས་རས་ཆུང་པ་ལྷ་ཅིག་ལ་བྲོས་ནས་སོང་སྟེ་བླ་མའི་དྲུང་དུ་སླེབ་པ་ལ། ཞག་བཅོ་ལྔ་ལ་མཇལ་ས་མ་བྱུང༌། ཉིན་གཅིག་ཚོགས་དང་གཏོར་མ་རྒྱུ་མང་པོ་ཁྱེར་ལ་ཤོག་གསུངས་ནས། རས་པ་རྣམས་འབྱོན་ཅིང་འདུག་པའི་ཟླ་ལ་རས་ཆུང་པས་ཡང་མཇལ་བ་ལ། བདེ་མཆོག་འཁོར་ལོའི་དཀྱིལ་འཁོར་གཅིག་བཞེངས་ནས་རས་ཆུང་པ་ལ་དབང་བསྐུར་གནང་བ་ཡིན་གསུངས། དེ་ཙ་ན་སྔར་སྤྲང་པོ་ལ་བྱིན་པའི་གཡུ་དེ་མཎྜལ་ཅིག་གི་སྟེང་དུ་ངོ་ཤེས་ལྷག་གེ་འདུག་པས་རས་ཆུང་པ་ལུས་སྦྲིད་ཆིལ་ལེ་སོང་བས་དེས་རྐྱེན་བྱས་ཏེ།

འཁོར་བ་ལ་ཞེན་པ་ནག་ལོག་གེ་ལོག་ནས་ཐལ་བས་དེ་ཕྱིན་ཆད་ནས་སྐྱིད་འདོད་ཀྱི་འདུན་པ་ཟད་དེ། དེར་བླ་མའི་ཞལ་ནས། ཁྱོད་རས་ཆུང་པ་ང་ཡི་འཁོར་དང་པོ་ཡིན་པས་ཇི་ལྟར་བྱས་ཀྱང་བློས་ཀློད་མ་ནུས། ཁྱེད་འགྲོ་འདུག་མང་བས་ཡང་སེམས་སྤུན་དུ་བཅུག །ད་རེས་ཁྱོད་ལ་སྙིང་རྗེ་དུམ་པ་ཅིག་དང་བླ་མ་ལ་དད་པ་ཅིག་དང་གཉིས་སྣང་བས་རང་ལ་ཡང་བརྟན་པ་བྱུང༌། ཁྱེད་ཀྱང་བརྟན་པ་བྱུང༌། ལར་ང་མིན་ན་ཁྱེད་ཀྱི་བླ་ཆེན་པོ་འཚོང་ཆེར་བྱས། གསུངས་ནས་མགུར་འདི་གསུངས་སོ། །ཕ་མར་པའི་བྱིན་རླབས་ནུས་པ་ཆེ། །མི་ལའི་རྫུ་འཕྲུལ་གནད་འགག་ཆེ། །རས་ཆུང་སྙིང་རྗེ་གཏོང་ཕོད་ཆེ། །གཡུ་སྤྲང་ལ་བྱིན་པ་མི་ལས་ཐོབ། །དོ་ནུབ་བདེ་མཆོག་དབང་ཡོན་མཛོད། །སྙིང་རྗེ་མ་ནུས་པ་ལ་བྱས་པ་དེ། །དུས་གསུམ་སངས་རྒྱས་མཆོད་དང་འདྲ། །སྙིང་རྗེས་སྤྲང་ལ་བྱིན་པ་དེ། །མི་ལ་རས་པ་མཆོད་པ་ཡིན། །ཁམས་གསུམ་སེམས་ཅན་མ་ཡིན་པས། །དེ་ལ་སེལ་འབྱེད་བྱེད་པ་རྣམས། །མི་ཤེས་བཙན་དུག་ཟ་བ་འདྲ། མཁས་བཙུན་ཐུགས་མཐུན་མ་བྱས་པར། །ཕོ་རྒྱུས་ཆགས་སྡང་བྱེད་པ་རྣམས། །བསླབ་ཚད་ཆུ་ལ་བཏབ་པ་ཡིན། །ཆོས་ལ་དཀར་ནག་མེད་པ་ལ། །གྲུབ་མཐའི་ཁ་འཛིན་ཆོས་ལ་སྨོད། །ཐར་པའི་འགྱུ་ཐག་བཅད་པ་ཡིན། །རང་བདེ་ཐམས་ཅད་གཞན་ལས་བྱུང༌། །གཞན་བདེ་ཐམས་ཅད་རང་བདེའི་རྒྱུ། །གནོད་པ་ཐམས་ཅད་རང་ལ་སྡིག །དེ་བས་ཕན་པའི་སེམས་བསྐྱེད་ལ། །དཀྱིལ་འཁོར་ལྷ་ཡི་དྲུང་དུ་བྱོན། །སྡིག་པ་ལྟུང་བ་ཐམས་ཅད་ཤོགས། །སྡོམ་པ་དམ་བཅའ་དྲག་ཏུ་གྱིས། །ཞེས་གསུངས་པ་དེ་གོང་རས་ཆུང་པ་གནོང་བས་ཁ་འབུག་མ་ཕོད། བླ་མས་དེ་གསུངས་པ་དང༌། བླ་མ་དང་མཆེད་གྲོགས་དཀྱིལ་འཁོར་རྣམས་ཀྱི་དྲུང་དུ་བཤགས་པ་འདི་ཕུལ་ལོ། །ལུས་ཀྱི་སྐྱིད་འདོད་གཡེང་བའི་ལས། །སྣང་བ་བྲིད་མཁན་ཕྱིར་འབྲང་ནས། །གཡོ་སྒྱུའི་ངན་སོང་ལས་བསགས་པ། །ཕ་བླ་མའི་སྐུ་ལ་མཐོལ་ལོ་བཤགས། །ངག་གི་བཤད་འདོད་ཁྲམ་པའི་དཔོན། །ཞལ་ལྕེ་ཕེར་ཕེར་དམྱལ་བའི་རྒྱུ། །ཤ་ཆང་མང་པོ་ཡི་དྭགས་ཀྱི་གནས། །ཁྲེལ་མེད་བརྗོད་པ་མི་དག་པས། །ཕ་བླ་མའི་གསུང་ལ་མཐོལ་ལོ་བཤགས། །སྐྱིད་འདོད་བསམ་པ་ངན་པའི་རྒྱུ། །གྲགས་འདོད་སྤྱོད་པ་མི་གཙང་གཞི། །ཁེ་འདོད་སྡིག་པའི་ལས་བསགས་པ། །ཕ་བླ་མའི་ཐུགས་ལ་མཐོལ་ལོ་བཤགས། །ཡུལ་ངན་གྲོང་དུ་འཁྱམས་པ་ལ། །དཀྱིལ་འཁོར་གཉན་པོའི་སྒྲུབ་མཆོད་ཆགས། །འདྲེ་བརྡུང་མང་པོའི་ཕྲིན་ལས་ཀྱི། །ཟབ་མོ་སྔགས་ཀྱི་ནུས་པ་ཤོར། །བྱ་བ་མང་པོའི་བསམ་བཞག་གིས།

ཏིང་འཛིན་ཟབ་མོའི་སྒོམ་འཕྲོ་ཆག །དཀྱིལ་འཁོར་ལྷ་ཡི་དྲུང་དུ་མཐོལ་ལོ་བཤགས། གནས་མལ་མང་པོའི་འདུག་ས་དེ། །བདག་དང་གཞན་ལས་ཁྱད་པར་ཆེ། །རང་ཕམ་ཁུར་དུ་མ་ནུས་པའི། །མཆེད་གྲོགས་སྤུན་ལ་མཐོལ་ལོ་བཤགས། །ཞེས་ཞུས་པས་བླ་མ་མཉེས་ཏེ། མཁས་པའི་ལྟུང་བ་ལྗི་ལྗི་འདྲ་ཡང་ཡང་ཟེར་བ་ལ་ཁྱེད་ལྟ་བུ་ལ་ཟེར་བ་ཡིན་གསུངས་ནས་དབང་བསྐུར་རས་པ་ལྔ་བཅུ་ཙམ་ལ་གནང་ནས་དོ་ནུབ་སྐྱིད་པ་ཡིན་གསུངས། དེར་རས་པ་ཞི་བ་འོད་ཀྱི་མི་ཡི་རྣལ་འབྱོར་ཕོ་མོ་མང་པོ་ལྷན་ཅིག་ཏུ་སྡོད་ཅིང་འདུག །རང་རེ་དཔོན་སློབ་ལ་བཤགས་པས། འདི་ཙམ་དགོངས་པ་ཅི་ལགས་ཞུས་པས། བླ་མའི་ཞལ་ནས་ཆོས་ལ་དུས་ཚོད་མི་ཤེས་ན་ཐམས་ཅད་འཆལ་པ་ཡིན། ཆོས་ལ་དུས་ཚོད་དགོས་གསུངས་ནས་ཞལ་ཏ་འདི་མགུར་དུ་གསུངས་སོ། །དྲིན་ཆེན་མར་པའི་ཞབས་ལ་འདུད། རང་རྒྱུད་མལ་དུ་ཕེབས་པར་བྱིན་གྱིས་རློབས། །སློབ་མའི་རྒུད་ཚོད་ཟིན་པར་ཐུགས་རྗེས་ཟུངས། །ཆོས་ལ་དུས་ཚོད་མེད་ན་རྣལ་འབྱོར་འཆལ་པ་ཡིན། །གཏམ་ཟློས་དུས་མེད་ན་མི་རྒན་འཆལ་པ་ཡིན། །དགྲ་དང་འཕྲད་དུས་མེད་ན་དཔའ་བོ་འཆལ་པ་ཡིན། །རྐྱེན་དང་འཕྲད་དུས་མེད་ན་བཙུན་པོ་འཆལ་པ་ཡིན། །སྡུག་བསྔལ་བྱུང་དུས་མེད་ན་ཕན་འདོགས་འཆལ་པ་ཡིན། །སྒོམ་ལ་སྙིང་རུས་མེད་ན་རི་ཕུག་འཆལ་པ་ཡིན། །གཅིག་ཕན་གཅིག་ལ་མེད་ན་མཆེད་གྲོགས་འཆལ་པ་ཡིན། །ཅི་གསུང་ཚད་མར་མི་འཛིན་དཔོན་སློབ་འཆལ་པ་ཡིན། །ལར་འཆལ་ལུགས་བཤད་ན་བསམ་མི་ཁྱབ། །ཅི་གསུང་ཉམས་སུ་ལོངས་ཤིག་བུ་སློབ་རྣམས། །ཞེས་གསུངས་པས་བླ་མ་ལགས། རང་རེའི་བརྒྱུད་འདི་ལ་ཚོད་ཤེས་པ་ཅིག་དགོས་ཟིན། ཚོད་མེད་རྣམས་ལ་ནི་བུ་དང་བུ་མོ་མང་པོ་འདུག་ཞུས་པས། ཡང་མགུར་འདི་གསུངས་སོ། །བུ་དང་ཆུང་མ་ངོ་སྲུང་གསུམ། །འདི་གསུམ་རྣལ་འབྱོར་འཆིང་བ་ཡིན། །རྫས་དང་ཡོ་བྱད་ཁེ་གྲགས་གསུམ། །འདི་གསུམ་རྣལ་འབྱོར་བར་ཆད་ཡིན། །གཉེན་དང་ཡོན་བདག་སློབ་མ་གསུམ། །དེ་གསུམ་རྣལ་འབྱོར་ཤོལ་འདེབས་ཡིན། །ཆང་དང་གཉིད་དང་ངལ་དུབ་གསུམ། །དེ་གསུམ་རྣལ་འབྱོར་ཆོམ་པོ་ཡིན། །གཏམ་དང་ལད་མོ་གད་མོ་གསུམ། །དེ་གསུམ་རྣལ་འབྱོར་གཡེང་བ་ཡིན། །བླ་མ་དང་གདམས་ངག་དད་པ་གསུམ། །དེ་གསུམ་རྣལ་འབྱོར་གཞི་མ་ཡིན། །དབེན་གནས་དང་གྲོགས་མཆོག་འཚོ་བ་གསུམ། །དེ་གསུམ་རྣལ་འབྱོར་མཁར་པོ་ཡིན། །མ་ཡེངས་མི་རྟོགས་བདེ་བ་གསུམ། །དེ་གསུམ་རྣལ་འབྱོར་གཏན་གྲོགས་ཡིན།

ལྷུག་པ་དང་རང་བྱུང་ཤུགས་འབྱུང་གསུམ། །དེ་གསུམ་རྣལ་འབྱོར་གྱི་འཁྱེར་ལུགས་ཡིན། ཆགས་མེད་སྡང་མེད་རྨོངས་མེད་གསུམ། །དེ་གསུམ་རྣལ་འབྱོར་གྱི་ལམ་རྟགས་ཡིན། །ཞེས་གསུངས་པས་རས་ཆུང་པ་ཡང་མཉེས། གཞན་རས་པ་རྣམས་ལ་ཕན་པའི་དབྱངས་དང་བྱིན་རླབས་མཛད་དོ། །དེ་ཐམས་ཅད་མཆོད་ཁང་ཞལ་མཇལ་གྱི་སྐོར་རོ།། །།དེ་ནས་རྗེ་བཙུན་དང་རས་ཆུང་པ་དཔོན་སློབ་དྲུག་བྲག་དཀར་རྟ་སོའི་ཕུག་ལ་བྱོན་ནས་ང་འདིར་སྡོད་པ་ཡིན། རྣལ་འབྱོར་པ་རྩ་རླུང་བསྒོམ་པའི་དུས་སུ་བ་སྤུ་རེ་རེའི་རྩ་བ་ན་ཡང་མཁའ་འགྲོ་མ་བསམ་གྱིས་མི་ཁྱབ་པར་ཡོད་པར་མདོ་རྒྱུད་ཀུན་ནས་གསུངས་པས་དྲོ་དྲོངས་ཤིག་གསུངས་པས། དྲོ་དྲངས་ནས་ཡང་རས་ཆུང་པས་ཞུས་པ། ལྷོ་བྲག་པའི་དྲུང་ནས་རང་རེ་ལ་སྐུ་སྙན་པ་ཆེ་བའི་ཐུགས་རྩིས་མཛད་ཟིན་པས། ངེད་རང་གི་ཆོས་བརྒྱུད་འདི་ལ་ཁྲིད་དང་ཚོགས་པ་སྐྱོང་བ་ཨེ་ཡོང༌། ཁོང་ཡང་བླ་མ་དང་མཇལ་སྔ་བས་བཀའ་གནང་འདྲ་ཨེ་ཡོད། འོ་ན་གཞན་འདྲ་མ་མཆིས་སམ་ཞུས་པས། ཐུགས་ཆད་པ་ཅིག་བྱུང་ནས་རས་ཆུང་པ་ལ་དེ་སྐད་མ་ཟེར། ལྷོ་བྲག་མར་པས་ང་ཡི་སྙིང་ཁར་ཕྱག་མཛུབ་གཏད་ནས་ང་ཡི་བརྒྱུད་པ་འདི་ཁྱོད་ལ་གཏད་པ་ཡིན་གསུངས། གཞན་སློབ་མ་བཟང་ལ་མང་བ་ཡོད་དེ་ང་ཐུགས་བརྩེ་བ་མ་ཡིན་ཏེ། བརྒྱུད་པ་འཛིན་པའི་རྟེན་འབྲེལ་ཞིག་ཤར་བ་རེད། ད་ང་ཡང་བརྒྱུད་པ་འཛིན་མཁན་ཞིག་ཞག་མང་པོ་མི་འགོར་བར་ཡོང་བར་ཡོད་གསུངས་སོ། །དེ་ཡི་དུས་སུ་སྐྱིད་པ་བརྒྱད་ཀྱི་མགུར་འདི་གསུངས་སོ། །རྗེ་ཡིད་བཞིན་ནོར་བུ་སྤྲུལ་པའི་སྐུ། །འཁོར་ལོས་སྒྱུར་རྒྱལ་རིན་པོ་ཆེ། །དུག་གསུམ་མུན་པ་སེལ་མཛད་པའི། །ཕུན་སུམ་ཚོགས་པའི་ལྷོ་བྲག་པ། །མུན་སེལ་སྒྲོན་མེ་ཁྱེད་ལ་བསྟོད། །བྲག་དཀར་རྟ་སོ་དབུ་མའི་རྫོང༌། །མཁའ་འགྲོ་སྡེ་བཞི་འདུ་བའི་གནས། །མི་རྒན་སྤྲོ་བ་སྐྱེས་པའི་ཉམས། །དགའ་སྤྲོ་གནས་ལུགས་གླུ་ཞིག་ལེན། །བློ་གྲོས་ཤེས་རབ་སྒོམ་སྲན་ཅན། །འདིར་བཞུགས་རས་པ་མཆེད་རྣམས་ཉོན། །གནས་ཕྱོགས་རིས་མེད་པའི་རི་ཁྲོད་འདི། །ཏིང་འཛིན་སྐྱེ་བའི་ལམ་མཁན་ཡིན། །ལམ་དེ་དང་ལྡན་པའི་མི་ཡོད་དམ། །རང་ལུས་དགོན་པར་ཤེས་པའི་མི་རེ་སྐྱིད། །སེམས་ཉིད་མཁའ་ལྟར་དག་པ་འདི་ཨེ་མ་ཧོ། །འགྱུར་མེད་དད་པ་བརྟན་ལོ་འདི། །འཁོར་བ་སྤངས་པའི་ལམ་མཁན་ཡིན། །ལམ་དེ་དང་ལྡན་པའི་མི་ཡོད་དམ། །འཁོར་འདས་རང་སར་གྲོལ་བའི་མི་རེ་སྐྱིད། །སོ་ནམ་ཕུགས་སུ་སྐྱེལ་བ་འདི་ཨེ་མ་ཧོ། །ཚོགས་དྲུག་སྣང་བ་ཐུག་ཕྲད་དེ། །རྣམ་རྟོག་གཅོད་པའི་ལམ་མཁན་ཡིན། །ལམ་དེ་དང་ལྡན་པའི་མི་ཡོད་དམ། །འདོད་སྲེད་ཞེན་པ་མེད་པའི་མི་རེ་སྐྱིད། །རྣམ་ཤེས་ཡུལ་འབྲེལ་ཆོད་པ་འདི་ཨེ་མ་ཧོ།

བརྒྱུད་ལྡན་བླ་མ་དམ་པ་འདི། །མ་རིག་སེལ་བའི་ལམ་མཁན་ཡིན། །ལམ་དེ་དང་ལྡན་པའི་མི་ཡོད་དམ། །བླ་མ་སངས་རྒྱས་བསྟེན་པའི་མི་རེ་སྐྱིད། །སེམས་ཉིད་ཆོས་སྐུར་རྟོགས་པ་འདི་ཨེ་མ་ཧོ། །གྲང་དྲོ་མེད་པའི་རས་གོས་འདི། གངས་ཁྲོད་བརྟེན་པའི་ལམ་མཁན་ཡིན། །ལམ་དེ་དང་ལྡན་པའི་མི་ཡོད་དམ། །ཚ་གྲང་འཇིགས་པ་སེལ་བའི་མི་རེ་སྐྱིད། །གངས་ལ་གཅེར་ཉལ་བྱེད་པ་འདི་ཨེ་མ་ཧོ། །བསྲེ་འཕོ་མཚམས་སྦྱོར་གདམས་ངག་འདི། །བར་དོ་འཇིགས་པའི་ལམ་མཁན་ཡིན། ལམ་དེ་དང་ལྡན་པའི་མི་ཡོད་དམ། །ཚེ་འདི་ཕྱི་བདེ་བའི་མི་རེ་སྐྱིད། །ཆོས་ཉིད་དབྱིངས་སུ་སླེབ་པ་འདི་ཨེ་མ་ཧོ། །སྙན་བརྒྱུད་ཐབས་ལམ་ཟབ་མོ་འདི། སེམས་ལམ་དུ་བྱེད་པའི་ལམ་མཁན་ཡིན། །ལམ་དེ་དང་ལྡན་པའི་མི་ཡོད་དམ། །ལུས་སེམས་བདེ་བ་རྒྱས་པའི་མི་རེ་སྐྱིད། སྲོག་རྩོལ་དབུ་མར་ཚུད་པ་འདི་ཨེ་མ་ཧོ། །སྟོང་ཉིད་སྙིང་རྗེ་འདྲེས་པ་འདི། །རྩོད་ལྡན་སྤྲོས་པ་གཅོད་པའི་ལམ་མཁན་ཡིན། །ལམ་དེ་དང་ལྡན་པའི་མི་ཡོད་དམ། །རྟོགས་ལྡན་འཁོར་གྱིས་བསྐོར་བའི་མི་རེ་སྐྱིད། །འཁོར་དུ་སྤྲུལ་སྐུ་འདུ་བ་འདི་ཨེ་མ་ཧོ། །སྤྱིར་མི་རྒན་གླུ་ལེན་མི་མཚར་ཡང༌། །ཉམས་མྱོང་དབྱངས་ཆུང་སྐྱིད་པ་བརྒྱད། །དཔལ་དེ་རིང་ལེན་པའི་གནད་ཅིག་མཆི། །ཁྱེད་འདི་ན་བཞུགས་པའི་གྲྭ་པ་དང༌། །ཕྱོགས་ནས་བྱོན་པའི་བུ་སློབ་དང༌། །ཁོ་བོས་དམར་ཁྲིད་བསྐྱངས་པ་རྣམས། །དོན་དམིགས་ནས་བསལ་ལོ་རས་ཆུང་པ། །ཕྱིན་ཆད་ཨེ་བདེན་གཏན་ལ་ཕོབ། །དབྱངས་མཆོད་པར་བཞེས་ཤིག་སྐུ་དྲིན་ཅན། །སྒྲ་ཚོགས་སུ་འབུལ་ལོ་མཁའ་འགྲོ་མ། །རྐྱེན་བར་ཆད་སོལ་ཅིག་ཆོས་སྐྱོང་རྣམས། །རྗེ་དངོས་གྲུབ་ཅན་གྱི་བླ་མ་དང༌། །ལམ་སྣ་ཁྲིད་པའི་ཡི་དམ་ལྷ། །བྱིན་གྱིས་རློབས་པའི་དཔའ་བོ་དང༌། བཀའ་སྲུང་མཛད་པའི་ཆོས་སྐྱོང་རྣམས། །མི་བདག་ལ་ཐུགས་ཀྱིས་མ་བཀྱོན་པར། །མཆོག་ཐུན་མོང་དངོས་གྲུབ་པུང་བསྐྱེད་ཅིག

།ཅེས་གསུངས་ནས་ཟླ་བ་ཕྱེད་རེད་པ་དང༌། རྗེ་བཙུན་གྱི་དྲུང་དུ་དྭགས་པོ་ལྷ་རྗེ་སླེབ་བྱུང་ངོ༌། །དེ་ཐམས་ཅད་ནི་དྭགས་པོ་འབྱོན་པའི་མ་འོངས་ལུང་བསྟན་གྱི་སྐོར་རོ།། །།དེ་ནས་སྒམ་པོ་པ་དེ་ཉིད་སྐུ་འཁྲུངས་པའི་ཡུལ་ནི་དབུས། ས་ཡི་མིང་ནི་གཉལ་གྱི་སེ་བ་ལུང༌། གདུང་རུས་ནི་གཉི་བ། སྐྱེ་བ་ནི་ཤིན་ཏུ་མཐོ་སྟེ་གཉི་བ་ལ་གཡུ་གཉིས། རྒྱ་གཉི་དང་བོད་གཉི་གསུམ་ཡོད་པ་ལས་གཡུ་གཉི། ཡབ་གཉི་བ་ལྷ་རྗེ་རྒྱལ་བ་དང༌། ཡུམ་ཡ་ངལ་བཟའ་གཉིས་ལ་སྲས་གཉིས་ཡོད་པ་ལས། གཅེན་པོའི་མཚན་ནི་གཉི་བ་ཀུན་དགའ་བྱ་བ་ཡིན། འཇིག་རྟེན་མི་ཆོས་ཀྱི་ཡོན་ཏན་ཐམས་ཅད་ཚང་བ། དང་པོ་སྨན་ཤིན་ཏུ་མཁས་པ་ལོ་ཉི་ཤུ་རྩ་གཉིས་པ་ལ་ཁྱིམ་བྱས་ཏེ་བུ་མོ་གཅིག་དང་གཉིས་ཡོད་པ་ལ། ལོ་སུམ་ཅུ་རྩ་གསུམ་ལོ་ན་བུ་དེ་ཤི། དེའི་རོ་བསྐྱལ་ནས་འོང་ཙ། བུ་མོ་ཡང་ཤི་ནས་འདུག་དེའི་རོ་བསྐྱལ་ནས་ཞག་འགའ་རེད་ཙ། བུད་མེད་ཀྱང་ནད་ཀྱིས་ཐེབ། དེར་བུད་མེད་དེ་ལྷ་རྗེ་ལ་ཆགས་ནས་ང་ནི་འཆི། དེ་ཙ་ཁྱེད་ཀྱི་བུད་མེད་ཅིག་ལེན་ཨང་ཟེར་ཞིང་མཆི་མ་ཕྲུམ་ཕྲུམ་བྱེད། དེར་ལྷ་རྗེས་ངས་བུད་མེད་མི་ལེན། ཆོས་ལ་འགྲོ་བ་ཡིན་བྱས་པས་དེ་ན་བུད་མེད་མ་ལེན་ཅིག་ཟེར་ནས་ཤིའོ། །དེར་འཁོར་བ་ལ་སྐྱོ་བ་སྐྱེས་ཏེ་ཆོས་གཤའ་མ་ཅིག་བྱ་སྙམ་ནས། དང་པོར་དགེ་བཤེས་ཤ་བ་གླིང་ལ་རབ་ཏུ་བྱུང༌། མཚན་ཡང་དགེ་སློང་བསོད་ནམས་རིན་ཆེན་དུ་བཏགས། བྱ་འདུལ་བ་འཛིན་པ་གཉིས་ལ་གསན་པ་མང་དུ་མཛད། དགེ་བཤེས་མང་ཡུལ་བློ་ལྡན་ལ་ཕ་རྒྱུད་མ་རྒྱུད་ལ་སོགས་པའི་གསང་སྔགས་མང་དུ་གསན། དབང་དང་བྱིན་རླབས་ཀྱི་བརྒྱུད་པ་དང༌། སྙན་བརྒྱུད་མང་པོ་དང༌། སྒྲུབ་བརྒྱུད་ཀྱི་བཤད་པ་མང་པོ་མངའ་བ་རྣམས་མཁྱེན་པར་མཛད། ཆོས་ཐམས་ཅད་ཀྱི་ནང་ན་ཉམས་སུ་ལེན་པ་ཁོ་ན་གཙོ་ཆེ་བར་བཤད་ནས་འདུག་པས། དབུ་རུ་བྱང་ཕྱོགས་བཀའ་གདམས་པ་བྱོན། དགེ་བའི་བཤེས་གཉེན་སྙུག་རུམ་པ་དང༌། རྒྱ་ལྕགས་རི་གོང་ཀ་བ་དང༌།

དགེ་བཤེས་བྱ་ཡུལ་པ་གསུམ་བསྟེན་ནས། ཇོ་བོའི་གདམས་པ་མ་ལུས་པ་མཁྱེན་པར་མཛད། ད་ནི་སྒྲུབ་པ་ཅིག་བྱ་དགོས་དགོངས་ནས་རང་གི་ཕ་མེས་ཀྱི་བརྩེགས་པའི་སེར་ཀ་བྱ་བའི་གཙུག་ལག་ཅིག་ཡོད་པ་དེར། བྲང་ཁང་བདེ་མོ་ཞིག་བརྩེགས་ཕ་ཞིང་ལ་ཡོན་བདག་བྱས་ནས་ཞག་བཅུ་གསུམ་ལ་མི་འཆོར་བའི་ཏིང་ངེ་འཛིན་བཟང་པོ་ཡང་བྱུང༌། ཆགས་སྡང་རབ་འབྲིང་རྣམས་ཞི་ནས་གཉིད་ཐུན་ཆུང་རེ་ལས་མི་འབྱུང་ཞིང༌། རྨི་ལམ་དུ་ཡང་མདོ་སྡེ་གསེར་འོད་དམ་པ་དང༌། མདོ་སྡེ་ས་བཅུ་པ་ནས་བཤད་པའི་ས་བཅུ་ཐོབ་པའི་ལྟས་ཀྱི་རྨི་ལམ་དེ་ཚོ་ཁོ་ན་རྨིས། ང་ལ་འདི་ཚོ་རྨིས་མ་ཐག་པ་སེམས་རྨིས་ཡིན་ནམ། འདྲེ་ཡི་ཆོ་འཕྲུལ་ཡིན་ནམ་སྙམ་པ་བྱུང་གསུངས། ལུས་ལ་ཤིག་དང་སྲིན་བུ་ཡང་ཡེ་ནས་མེད། ཞག་ལྔ་ལྔ་ཙམ་དུ་ཡེ་མ་གསོལ་ཡང་ལྟོགས་པའི་སྣང་བ་ཡེ་མེད་དེ། ལུས་བདེ་ཉམས་དང་ལྡན་པ་བྱུང་གསུངས། རྗེ་བཙུན་གྱི་སྙན་པ་རྒྱང་ནས་འཁྲུངས་པའི་ཚུལ་ནི་ནམ་ཟླ་དཔྱིད་གཅིག་གི་དུས་སུ་མཚམས་ཐོན་པ་དང༌། ལྕགས་རིའི་ལྷོ་ཕྱོགས་སུ་སྐྱོ་བསང་ལ་བྱོན་ཙ། སྤྲང་པོ་གསུམ་ཤིག་སྲེག་ཅིང་གཏམ་མང་པོ་བྱེད་ཅིང་འདུག །ཁོ་བོའི་སེམས་རྒྱུད་ཏིང་ངེ་འཛིན་སོང༌། ཕྱག་གིས་ཡི་དྭགས་ལ་ཆུ་སྦྱིན་མཛད་ཅིང་ཡོད་སྤྲང་པོ་ཅིག་ན་རེ། འོ་སྐོལ་གསུམ་འདྲ་བའི་བསོད་ནམས་ཆུང་བ་འོང་བ་རྩོལ་བ་མི་དགོས་པར་ཟན་ཆེན་པོ་རེ་དང༌། ལོ་ཚོད་ཕོར་བ་གསུམ་རེ་བཏུང་རྒྱུ་ཡོད་ན་ཅི་ལྟོ་ཟེར། གཅིག་ན་རེ། ཡིད་སྨོན་བྱེད་ན་དེ་འདྲ་ལ་མ་བྱེད་མངའ་བདག་རྩེ་ལྡེ་འདྲ་བ་རེ་ཡིན་ན་དགའ་མོད་ཟེར། གཅིག་ན་རེ། མངའ་བདག་རྩེ་ལྡེ་ལ་འཆི་བ་ཡོད་སྐྱིད་མེད། མི་ལ་རས་པ་འདྲ་བའི་གྲུབ་ཐོབ་ལུས་ལ་གོས་མི་དགོས་པ། བཟའ་མེད་ན་མཁའ་འགྲོ་མས་བདུད་རྩི་འདྲེན་པ། སེང་གེ་ལ་ཞོན་ནས་ནམ་མཁའ་ལ་འགྲོ་བ་སྐྱེ་ཤིའི་འཇིགས་པ་མེད་པ་དེ་འདྲ་བ་ཡིན་ན་དགའ་མོད་ཟེར་ཞིང་འདུག་པ་དེ། བླ་མ་རིན་པོ་ཆེས་གསན་པས། ལུས་ཀྱི་བ་སྤུ་གཟིང་སྟེ་སོང༌།

མིག་ལ་མཆི་མ་འཁྲུགས་པ་བྱུང༌། སྔར་གྱི་དེ་མ་ཡིན་པའི་དད་པས་ཀུན་ནས་བསླངས་པའི་བསམ་པའི་སེམས་ཤིག་སྐྱེས་ནས་འདུག་པ། བླ་མ་ན་རེ། རབ་ཅིག་འགྲོ་ཡང་མ་ཤེས། དེར་བྲང་ཁང་ན་དགེ་སྦྱོང་གཙོ་བོ་ཡན་ལག་བདུན་པ་ཡིན་བྱས་ཙ། འཕྲོ་སྟོར་ཞིང་སྟོར་ཞིང་སོང༌། ད་ཅི་བྱུང་བ་ཡིན་སྙམ་ནས་མལ་དུ་བསྡད་ནས་བསྒོམ་ཙ་ན། །ཁང་པ་ལ་སོགས་པ་ཕྱི་རོལ་གྱི་ཡུལ་རྣམས་ཡེ་ནས་མེད་པར་སོང་ནས་སྟོང་ཕྱམ་གྱི་སོང༌། འཇིག་རྟེན་གྱི་ཁམས་ཐམས་ཅད་ཡིད་ཀྱི་ཡུལ་དུ་བྱུང་བའམ། སེམས་ཅན་ཐམས་ཅད་ཀྱིས་སེམས་ཤེས་པ་སྙམ་བྱེད་པ་ཅིག་བྱུང༌། ཁམས་དང་དབང་པོའི་བྱེ་བྲག་རྣམས་ཀྱང་ཤེས་སྙམ་བྱེད། དེར་དགོང་ཐུན་ཐོན་པ་དང༌། སྤྲང་པོ་དེ་རྣམས་གང་ན་སྣང་བལྟས་པས་མགྲོན་ཁང་གཅིག་ཏུ་ཉལ་ནས་འདུག །གཅིག་ལ་ཁྱེད་ཀྱི་གླེང་བའི་གྲུབ་ཐོབ་དེ་གང་ན་བཞུགས་བྱས་པས། དེ་ན་རེ། མང་ཡུལ་གུང་ཐང་ན་ཡོད། མི་ལ་རས་པ་བྱ་བ་ཡིན་ཟེར། དེའི་བླ་མ་གོང་མ་རྣམས་ཅི་སྐད་བྱ་བ་ཡིན་གསུངས་པས། དེའི་བླ་མ་མར་པ་ལོ་ཙཱ་བྱ་བ་ཡིན་ཟེར། དེའི་བླ་མ་ནཱ་རོ་པཎ་ཆེན་བྱ་བ་ཡིན་ཟེར། ཆོས་ཅི་གསུང་བྱས་པས། ཆོས་དེ་ནཱ་རོའི་ཆོས་དྲུག་བྱ་བ་ཀྱཻ་རྡོར་གྱི་གདམས་ངག་ཡིན་ཟེར་ངེད་ཀྱི་ཞལ་མ་མཐོང་མི་མང་པོ་དེའི་དྲུང་དུ་འགྲོ་ཞིང་འདུག །བླ་མ་དེ་ལ་ཡོན་ཏན་ཅི་ལྟ་བུ་ཡོད་གསུངས་པས། མི་ཕལ་གྱིས་མི་རྙེད། རྙེད་ཀྱང་ལ་ལས་མཆོད་རྟེན་དཀར་པོ་ཅིག་ཏུ་མཐོང༌། ལ་ལས་ཤཱཀྱ་ཐུབ་པར་མཐོང༌། སྤྲུལ་པ་སྣ་ཚོགས་སྟོན་ནུས་པར་འདུག་ཟེར། གཞི་ག་ན་བཞུགས་པར་འདུག་བྱས། བྲིན་དང་སྙེ་ནམ་གཉིས་ཀྱི་རི་ཁང་ན་བཞུགས་ཟེར། ང་དེར་འགྲོ་འདོད་པས་ཁྱེད་ཀྱིས་གྲོགས་ཨི་བྱེད་བྱས་པས་དེ་ཉན་ཏེ། ཁྱེད་གཞོན་ནུ་ཅིག་འདུག་པས་ངེད་ཁྱེད་ཀྱི་རྗེས་མི་སླེབ། ཁྱེད་རང་སོང་དང་ལ་སྟོད་རང་ནས་ཤེས་ཏེ་འོང༌། ཁོང་གྲགས་པ་ཆེ་བ་ཡིན། དེར་ནང་དུ་བྱོན་ནས་ཟན་ཆེན་པོ་བྱས། ལོ་ཚོད་མང་པོ་བསྐོལ་ནས་དེ་གསུམ་ལ་བྱིན།

དེར་དེ་ནུབ་དཀོན་མཆོག་གསུམ་ལ་མཆོད་པ་བཤམས་ནས་ཕུལ། གསོལ་བ་བཏབ་ནས་ཉལ་བའི་རྨི་ལམ་དུ། རག་དུང་རིང་པོ་ཅིག་འདུག་པ་བུས་པས་སྐད་འཛམ་བུའི་གླིང་དུ་ཐོས་པ་རྨིས། དེ་ཡང་དབུས་གཙང་གཉིས་ན་འདི་བས་སྐད་ཆེ་བའི་རག་དུང་མེད་བྱས་པ་རྨིས། ཡང་ནམ་མཁའ་རྟེན་མེད་པ་ལ་རྔ་བོ་ཆེ་གཅིག་བཏགས་ནས་བརྡུང་བས། སྐད་ཡང་དག་པ་བྱུང༌། རི་དྭགས་མང་པོས་ཉན་ཅིང་འདུག །མི་དཔག་ཏུ་མེད་པ་ཡང་འདུག །མོན་མོ་འདྲ་བའི་བུད་མེད་ཅིག་ན་རེ། མི་འདི་ཚོ་ལ་རྔ་འདི་རྡུང༌། རི་དྭགས་འདི་ཚོ་ལ་འདི་བྱིན་ཅིག་ཟེར་ནས། འོ་མ་ཐོད་ཕོར་གང་བྱིན་པ་རྨིས། འདིས་རི་དྭགས་འདི་ཚོ་མི་ཁྱེད་བྱས་པས། ཁྱོད་རང་འཐུང་དང་རི་དྭགས་འདི་རྣམས་ལས་འགྲོ་བ་རིགས་དྲུག་ལ་སེམས་ཅན་ཡང་ཁྱེད་ནས་འོང་ཟེར་ཏེ། ང་ནི་ཉི་མ་ནུབ་ཕྱོགས་སུ་འགྲོ་བ་ཡིན་ཟེར་ནས་སོང་བ་རྨིས། ད་ལྟ་སྣོད་དང་མི་ལྡན་པ་རྣམས་རིམ་གྱིས་སྐྱེ་སྟེ་རྔ་ལ་ཉན་པའི་མི་དེ་ཚོ་ཡིན་པར་འདུག་བཀའ་གདམས་ཀྱི་བླ་མ་དེ་ཚོ་དྲིན་རེ་ཆེ་གསུངས། རི་དྭགས་དེ་ཚོ་ནི་ང་ཡི་རི་ཁྲོད་འགྲིམ་པ་འདི་རྣམས་ཡིན་པར་འདུག །བླ་མ་མི་ལའི་གདམས་ངག་ཐབས་ལམ་དང༌། ཕྱག་རྒྱ་ཆེན་པོ་ཁོ་ན་སྦྱངས་པ་ལས་བྱུང་སྟེ། སྔོན་གྱི་རྨི་ལམ་གྱི་ལྟས་དེ་ཀར་སོང་གསུངས། དེར་ཞིང་བཟང་པོ་ཅིག་ཡོད་པ་གསེར་སྲང་དོ། ཇ་སིལ་པོ་ཞོ་གང་རྣམས་བཙོང་ནས། དགེ་བཤེས་ལྕང་རི་བ་དང་བྱ་ཡུལ་བ་གཉིས་ཀྱི་སྤྱན་སྔར་ཕྱིན་ཕྱག་ལ་བྱོན་པར། ཁྱེད་རྣལ་འབྱོར་པ་ཁྱི་ཐུལ་ཅན་གྱི་རྩར་མ་འགྲོ། སྤུས་ཀྱི་འགྲོ་ན་ངེད་ཀྱི་རྟགས་མ་དོར་བར་ཤོག །སེར་ཀ་ལ་ཕན་ན་ཁྱི་ཚིལ་འཚོལ་ན་ཡང་ཚོལ། ཟངས་ངས་བརྡུངས་ནས་ཟངས་སྐད་མི་འདིས་འདོན་པ་ཅིག་འོང་བར་འདུག་སྟེ་ཐབས་མེད་གསུངས། སྙུག་རུམ་པའི་ཞལ་ནས་ཁྱེད་ཀྱིས་ང་རྒས་ཁར་མ་འབོར་དེ་ནས་བོད་འགྲོས་པའི་ཟླ་བ་ཕྱེད་གཉིས་ཀྱི་ལམ་བཅད་ནས་བྱོན་ཏེ། ཉི་མ་ཕྱེད་ཀྱིས་སླེབ་པའི་སར་མགོ་ཡམ་བྱ་བའི་ནད་དྲག་པོ་ཅིག་བྱུང་ནས་ཉིན་ཞག་བདུན་ལུས་པ་ལ།

རྗེ་བཙུན་བཞུགས་པའི་གངས་ལ་དབུ་གཏད་ནས་གསོལ་བ་བཏབ་པས་བསྙུན་དེ་ལས་དེ་མ་ཐག་གྲོལ་བར་གྱུར་ཏེ། དེ་ནས་སང་སྟེ་བཀྲ་ཤིས་སྒང་དུ་བྱོན་ནས་བུད་མེད་ཅིག་ཐགས་འཐག་ཅིང་འདུག་པ་ལ། རྗེ་བཙུན་མི་ལ་རས་པ་བདག་གཞན་རྒྱུད་ཀྱི་བསམ་པ་མཁྱེན་ཅིང་སྤྲུལ་པ་སྣ་ཚོགས་སྟོན་ནུས་པ་ཅིག་བཞུགས་ཟེར་བ་དེ་གང་ན་བཞུགས་གསུངས་པས། དེའི་རྒྱུས་ཡོད་པའི་ཉ་མོ་ཅིག་ཡོད་པ་སྟོན་ཟེར་ནས། བུད་མེད་རྒན་མོ་རས་ཀྱི་སྟེང་ན་རྒྱ་ལྷོད་བཅིངས་པ་ཅིག་འདུག་པ་འདི་ལ་དྲིས་ཟེར། དེ་ལ་དྲིས་པས་རྒན་མོ་དེ་ན་རེ། དོ་ནུབ་སླེབ་ས་མེད། ང་ཡི་ཁང་པའི་སྟེང་བཞུགས་ཟེར་ནས་སྟེང་ཁང་དུ་གདན་དྲངས་ནས། ཁར་སང་ང་རྗེ་བཙུན་ཆེན་པོའི་དྲུང་དུ་ཕྱིན་པ་ལ། བླ་མས་དབུས་ནས་བཀའ་གདམས་པའི་སྟོན་པ་ཅིག་ང་ལ་འཕྲད་དུ་འོང་བ་དེ་དང་ང་གཉིས་མཇལ་སྣ་སུས་བྱས་པ་དེ་ལ་ངན་སོང་གསུམ་གྱི་འཇིགས་པ་ལས་སྐྱོབས་གསུངས་པས། ང་ཡི་བུ་མོ་སྒོམ་མ་གཅིག་རྗེ་བཙུན་གྱི་དྲུང་དུ་ཡོད་པས་མོ་ལ་མཇལ་སྣ་འཚོལ་བ་ཡིན་ཟེར། ཕྱི་དེ་ནང་པར་བླ་མའི་སྤྱན་སྔར་བྱོན་པ་ལ། རིན་པོ་ཆེའི་དགོངས་པ་ལ་ང་ཡོང་བ་མཁྱེན་ལུགས་དེས་ང་སྣོད་ལྡན་ཞིག་ཡིན་པར་འདུག །གདམས་ངག་དཀའ་ཚེགས་མི་འོང་སྙམ་པའི་ང་རྒྱལ་ཅིག་སྐྱེས་པ་དེ་མཁྱེན་ནས། ཟླ་བ་ཕྱེད་དུ་མཇལ་བ་མ་བྱུང༌། སེ་བན་རས་པས་ཕྲུ་བ་གཅིག་དང་ཤིང་ཕུན་ཅིག་བྱིན་ནས་གད་འོག་གཅིག་ཏུ་བསྐྱལ་ཏེ། དབུས་པ་སྟོན་པ་ཁྱེད་འོང་པ་བླ་མས་མཁྱེན་འདུག །གདམས་ངག་ཀྱང་གནང་བར་འདུག་གི་ངང་མ་ཐུང་བར་བཞུགས་ཟེར། དེ་ནས་ཟླ་བ་ཕྱེད་སོང་ཙ་བཀྲ་ཤིས་སྒང་དུ་བླ་མ་དང་མཇལ་ན་ཤོག་ཟེར་བས་བྱོན་སོང་ཙ། བླ་མ་རྗེ་བཙུན་རྡོ་ལེབ་ཆེན་པོ་ཅིག་གི་སྟེང་དུ་བཞུགས་ཏེ་འཁོར་རྣམས་ཀྱིས་མཐའ་བསྐོར་ནས་འདུག །དེར་གསེར་གཡུ་དང་ཇ་སིལ་པོ་ཞོ་གང་ཕུལ། ཕྱག་བྱས་ཙ། བླ་མས་གསེར་དང་ང་མི་མཐུན། ཇ་བཀོལ་བའི་ཐབ་ཆ་མེད། ཁྱོད་རང་སྒྲུབ་པ་བྱེད་པའི་བརྒྱགས་གྱིས།

ཁྱེད་ཀྱི་མིང་ཅི་ཡིན་གསུངས། བསོད་ནམས་རིན་ཆེན་བྱ་བ་ལགས་ཞུས་པས། བསོད་ནམས་བསོད་ནམས་བསོད་ནམས་བྱ་བ་ལན་གསུམ་གསུངས་པས། བསོད་ནམས་ཚོགས་ཆེན་བསགས་ལས་འཁྲུངས། འགྲོ་བ་ཀུན་གྱི་རིན་པོ་ཆེ། བྱ་བ་ལན་གསུམ་གསུངས་ནས་ཆང་ཐོད་ཕོར་གང་གསོལ་འཕྲོ་འདུག་པ་དེ་བླངས་ཏེ་གནང་ནས་འདི་འཐུང་གསུངས་པས་རྟེན་དགེ་སློང་ཡིན་པ་དང་འཁོར་མང་བས་ལེན་མ་ནུས་པས། རྗེ་བཙུན་གྱི་ཞལ་ནས། རྣམ་རྟོག་མ་མང་འདི་འཐུང་གསུངས་པས། བླ་མས་མཁྱེན་ནམ་སྙམ་ནས་ལྷག་མ་ཙམ་ཡང་མ་ལུས་པར་གསོལ་བས། བརྒྱུད་པ་ཟིན་ཅིང་གདམས་ངག་མ་ལུས་པའི་སྣོད་དུ་རུང་བར་མཁྱེན་ནོ། །དེ་ནས་སེ་བན་དང་རས་ཆུང་པ་གཉིས་འདིར་ཤོག་དང༌། འོ་སྐོལ་ཕ་སྤད་ཀྱིས་སྟོན་པ་ལ་མགུར་ཅིག་བྱའོ་གསུངས་ནས་མགུར་འདི་གསུངས་སོ། །རྗེ་བླ་མ་རྣམས་ལ་གསོལ་བ་འདེབས། །ཤར་སེང་གེ་དཀར་མོའི་འོ་མ་དེ། །བཅུད་དང་ལྡན་པར་ཆ་མཆིས་ཀྱང༌། །ལྷ་དབང་བརྒྱ་བྱིན་ཁོང་གིས་གསོལ་ནས་སོང༌། །ལྷོ་རྒྱ་སྟག་ཁྲ་བོའི་དཔའ་རྩལ་དེ། །ཡང་རྩལ་ཆེ་བ་ཆ་མཆིས་ཀྱང༌། །ཌོམ་བི་ཧེ་རུ་ཀ་ཡིས་བཅིབས་ནས་སོང༌། །བྱང་ལྟང་དཀར་ཉ་མོའི་མཁྲིས་པ་དེ། །རོ་ཁའོ་སྙམ་པར་ཆ་མཆིས་ཀྱང༌། །ཀླུ་གཙུག་ན་རིན་ཆེན་གྱིས་གསོལ་ནས་སོང༌། །སྟེང་དགའ་ལྡན་ལྷ་ཡི་ཕོ་བྲང་དེ། །གཟིགས་མོ་ཆེ་བར་ཆ་མཆིས་ཀྱང༌། །འཕགས་པ་ཐོགས་མེད་ཁོང་གིས་གཟིགས་ནས་སོང༌། ནཱ་རོ་སྙན་བརྒྱུད་ཟབ་མོ་འདི། །ལམ་ཐག་ཉེ་བར་ཆ་མཆིས་ཀྱང༌། །རྗེ་མར་པ་ལོ་ཙཱ་གཤེགས་ནས་བླངས། །མར་པའི་སྙན་བརྒྱུད་ཟབ་མོ་འདི། །ཉམས་རྟོགས་ཆེ་བར་ཆ་མཆིས་ཀྱང༌། །རྣལ་འབྱོར་མི་ལ་ང་ཡིས་རྟོགས་ནས་ཡོངས། །ང་མི་ལའི་ཉམས་མྱོང་ཚིག་གསུམ་པོ། །དོན་གནད་དུ་ཟབ་པར་ཆ་མཆིས་ཀྱང༌། །བུ་སྟོན་པ་ཁྱོད་བྱུང་འཆད་པ་ཡིན། །གསེར་དང་མི་རྒན་ལོ་མི་མཐུན། །ཇ་བཟང་པོ་བསྐོལ་བའི་ཐབ་ཆ་མེད། །ངས་ཟས་ནོར་སྤངས་ནས་རིང་ཞིག་འདས། །བུ་སྙིང་ནས་དམ་ཆོས་བྱ་སྙམ་ནས། །ཚེ་འདི་ལ་མ་དགའ་ཕྱི་མ་སོམ། །བཀའ་བརྒྱུད་ཀྱི་གདན་ས་འཛིན་འདོད་ན། །ཚིག་ལ་མ་དགའ་དོན་ལ་ལྟོས།

ཁྱོད་དགེ་སློང་གི་ཐུགས་ལ་དེ་ལྟར་ཞོག །དེ་སྟོན་པ་ཁྱེད་ཀྱི་སྣ་ལེན་མཛོད། །ཅེས་གསུངས་ནས་གསེར་དང་ཇ་མ་བཞེས་ནས། ཇ་ཞོ་གང་པོ་དེ་སེ་བན་རས་པས་ཁྱེར་ནས་སོང་བ་ལ། རྗེ་བཙུན་གྱིས་ཁྱོད་ཀྱིས་དེ་ཅི་བྱེད་གསུངས། སེ་བན་གྱིས་འདི་ཡང་བཙུན་པ་ཅིག་འདུག །འོ་སྐོལ་ལ་ཡང་མིས་ཕུལ། རྡོ་ཡི་སྟེང་དུ་ཞིབ་པར་བརྡུངས་ནས་བསྐོལ་ཏེ་འདྲེན་པ་ཡིན་ཞུས་པས། ཕྱིས་རིན་པོ་ཆེ་ཡིས་གསུངས་ནས་སེ་བན་རས་པ་དེ་ཕོ་རྒོད་པོ་གསལ་པོ་རང་ཅིག་འདུག་གསུངས། དེ་ནས་ཕ་ཝོང་འོག་དེར་འཁན་པ་དང་ཟྭ་ཤིང་དང་རི་ཤོ་ཁོག་མོ་བསྡུས་ཏེ་ཕྱེད་སྐྱིལ་ཞིག་བྱས་ཏེ་ཁྲིད་ཞུས་པས། བླ་མའི་ཞལ་ནས་ཁྱོད་ལ་དབང་བསྐུར་གྱི་བཀའ་ཡོད་དམ་གསུངས། དགེ་བཤེས་མང་ཡུལ་བློ་ལྡན་ཤེས་རབ་ལ་གསང་འདུས་དབང་བསྐུར་རྫོགས་པར་ཞུས། བདེ་དགྱེས་གཉིས། བདག་མེད་མའི་བྱིན་རླབས་གསུམ། བདེ་མཆོག་ལཱུ་ཡི་པའི་བཀའ། ཕག་མོ་རིན་ཆེན་རྒྱན་དྲུག་མའི་བྱིན་རླབས་དང༌། གཞན་ཡང་བླ་མ་མང་པོ་ལ་དབང་བསྐུར་མང་པོ་ཐོབ་ལགས། ང་ལ་ཞག་བཅུ་གསུམ་ཙམ་ལ་མི་འཆོར་བའི་ཏིང་ངེ་འཛིན་བཟང་པོ་ཡོད་ཞུས་པས། ཧ་ཧ་གསུངས་ནས་གད་མོ་ཆེན་པོ་ཞིག་མཛད་ནས་ལེགས་པོ་འདུག་སྟེ། ལེགས་པར་བསྐྱང་ཀྱང་འབྲས་བུ་གཟུགས་མེད་ལྷ། གསུངས་ནས་བྱེ་མ་བཙིར་བ་ལ་མར་མི་འོང་ཉུང་དཀར་བཙིར་ན་མར་ཁུ་འོང་བ་ཡིན། དེ་འདྲ་བ་ལ་དགོས་པ་མེད། ང་ཡི་གཏུམ་མོའི་སྲོག་རྩོལ་བསྒོམ་དང༌། སང་ད་གཟོད་སེམས་ཀྱི་ངོ་བོ་མཐོང་ནས་འོང་གི་གསུངས། ལར་བོད་ཀྱི་སྙིང་ལ་འདྲེ་ཞུགས་ནས། ཨ་ཏི་ཤ་ལ་སྔགས་བཤད་མ་བཅུག་པ། མི་མང་པོ་ཕུང་དུ་བཅུག་གསུངས། བཀའ་གདམས་པ་ལ་ཡང་གསང་སྔགས་ཀྱི་གདམས་ངག་མང་པོ་ཡོད་ཞུས་པས། དེ་ཚོ་གསང་སྔགས་ཡིན་ཏེ་མན་ངག་མིན། སྒྲུབ་ཐབས་རྐྱང་པ་རེ་རེ་རྫོགས་རིམ་སྣོད་བཅུད་བསྡུས་པ་རེ་རེ་བཤད་ནས་འདུག །རྟོག་དཔྱོད་ཀྱི་ཏིང་ངེ་འཛིན་བྱ་བ་ཡིན། ལམ་རིམ་གྱི་བདག་མེད་སྒོམ་པ་དོན་སྤྱི་རྐྱང་པ་ཡིན།

ཁ་རོག་པར་ཐབས་ལམ་སྒོམ་གསུངས། དུས་ཕྱིས་དྭགས་པོའི་ཞལ་ནས། བླ་མ་རྗེ་བཙུན་གྱིས་སྔོན་ལ་ཤེས་བྱའི་སྒྲིབ་པ་སྦྱངས་པས་ཉོན་མོངས་པ་རང་དག་ལ་འགྲོ་གསུངས། བཀའ་གདམས་ཀྱི་བླ་མ་རྣམས་ཀྱིས་ནི་ཉོན་མོངས་པ་མ་སྤངས་པར་སངས་མི་རྒྱས་གསུངས་ཏེ། དེ་གསུངས་པ་གཉིས་ཀ་མེད་པར་འདུག་གསུངས། དེ་ནས་རྗེ་བཙུན་བལ་ཡུལ་དུ་འགྲོ་གསུངས་ཏེ། ཉེ་གནས་ལ་རས་ཆུང་པ། ཁྱི་རས་པ། སྒོམ་སྟག །ཇོ་དར། སེ་བན། སྟོན་པ། ཀོང་རྒུར། མེས་སྒོམ་དང་བདུན་འདུག་པ་བལ་ཡུལ་དུ་ཕྱིན་པས་ཚད་པ་འོང་ཟེར་ཞིང་སེམས་སྲེལ་ཆེན་པོ་བྱེད་ཅིང་འདུག །རིན་པོ་ཆེའི་ཐུགས་དགོངས་ལ། ང་དག་ཀུན་ཚད་པས་ཤི་ནའང་འགྲོ་བ་ཡིན་དགོངས་ཙ། བྲིན་པས་བླ་མ་འབྱོན་པ་ཐོས་ནས་ཕྱར་བ་ཆེན་པོ་ཅིག་བཏིང་སྟེ། ཕྱག་རྟེན་གསེར་ཞོ་གསུམ། མར་འབྲས་མང་ཡར་སྤུངས་ནས་ཕུལ་བས་མ་བཞེས་ཏེ། དེ་རྣམས་རང་རང་བགོས་ནས་གནང་ངོ༌། །དེའི་ནང་པར་བྲག་གཅིག་གི་རྩ་བར་བཞུད་པས། བུད་མེད་གོས་ནག་པོ་གྱོན་པ། ངམ་ནག་པ། མིག་རྩ་དམར་པ་ཅིག་གིས་བླ་མའི་ཞལ་ལ་འབུར་ཚུགས་སུ་བལྟས་ཏེ་གར་འགྲོ་གཏོང་མཁན་སུ་ཡིན་ཟེར། དེའི་ནུབ་མོ་ནས་བླ་མ་ཐུགས་འགྱུར་ནས་མ་བྱོན་ནོ། །བུད་མེད་དེ་མཁའ་འགྲོ་མར་འདུག་བྱ་བ་ཡང་གསུངས་སོ། །དེ་ནས་སྨན་ལུང་ཆུ་བར་དུ་བཞུགས་ནས་ཆོས་ཞུས་པས། བླ་མ་རྗེ་བཙུན་གྱི་ཞལ་ནས། སྔར་གྱི་དབང་བསྐུར་གྱི་གོ་མི་ཆོད་པ་མིན་ཏེ། རྟེན་འབྲེལ་ཡིན་པས་ང་རང་གི་ལུགས་ཀྱི་བྱིན་རླབས་ཆུང་ངུ་ཞིག་མཛད་དགོངས་ནས། སིནྡྷུ་རའི་མཎྜལ་ལ་བརྟེན་ནས་སྙན་བརྒྱུད་ཀྱི་བྱིན་རླབས་མཛད་དོ། །དེ་ནུབ་བླ་མ་རྗེ་བཙུན་གྱི་སྤྱན་སྔར་ཉལ་གསུང་གླེང་ཁོ་ཐག་ཆོད་པ་ཅིག་བྱ་དགོས་དགོངས་ནས་བྲག་ནང་དུ་བྱོན་ནོ། །བླ་མ་རྗེ་བཙུན་རིན་པོ་ཆེ་ལགས། ཚོགས་བསགས་པའི་སྟོབས་གང་ཆེ་ལགས། བདག་གིས་དགེ་བཤེས་རྒྱ་ལ་ཞུས་པས། རྒྱ་ཡི་ཞལ་ནས། པུ་ཏོ་པས་ནི། དུས་གསུམ་སངས་རྒྱས་མཆོད་པ་བས། བླ་མའི་བ་སྤུའི་ཁུང་མཆོད་མཆོག

།ཅེས་གསུངས་པས། དེ་དེ་ཀ་ལྟར་ཡིན། གསང་བ་འདུས་པ་དང༌། གདན་བཞི་པ་ནས། དུས་གསུམ་གྱི་སངས་རྒྱས་ཀུན་མཆོད་པ་བས། བླ་མའི་བ་སྤུའི་ཁུང་བུ་མཆོད་པས་མཆོག །ཅེས་གསུངས། དུས་གསུམ་གྱི་སངས་རྒྱས་ཐམས་ཅད་ལ་མཆོད་པ་རིན་པོ་ཆེའི་ཕུང་པོ་རི་རབ་ཙམ་སྤུངས་ནས་ཕུལ་བ་བས་བླ་མའི་བ་སྤུ་གཅིག་མཆོད་པ་བསོད་ནམས་ཆེ་གསུངས། དེ་བས་ཟབ་པའི་ཚོགས་བསགས་ཐབས་ཡོད་དམ་ཞུས་པས། གཅིག་ཡོད་གསུངས། དེ་བདག་ལ་ཞུ་ཞུས་པས། བླ་མས་བསྟན་པའི་གདམས་ངག་དེ་ཆུད་མ་ཟོས་པར་ཉམས་སུ་བླངས་ན་དེ་ཀས་དགའ་གསུངས། བདག་གིས་དགེ་བའི་བཤེས་གཉེན་སྙུག་རུམ་པ་ལ་ཚེ་གཅིག་ལུས་གཅིག་ལ་སངས་རྒྱས་པ་སྲིད་དམ་ཞུས་པས། ཚེ་འདི་ལ་ལྟོས་པ་སྤུད་ཙམ་ཅིག་ཀྱང་མེད་དགོས་པ་ཡིན་གསུངས། དགེ་བཤེས་གཉེན་ཡར་ལུང་པ་ལ་ཞུས་པས། གསུང་དེ་ངེས་པ་ཅན་ཡིན། དགོངས་པ་ཅན་ཡིན་གསུངས། སྨན་རིལ་བུ་བསྒྲུབ་པ། ཚེ་ཉི་ཟླ་དང་མཉམ་པ། སྐྱེ་བ་བདུན་པ་ཡིན། ཡི་དམ་ལྷ་ཡི་ཞལ་མཐོང་བ། མཁའ་སྤྱོད་དུ་འགྲོ་ནུས་པ་ཞིག་དགོས་པ་ཡིན་གསུངས། དེ་ལྟར་དུ་ལགས་སམ་ཞུས་པས་གསུང་དེ་དགོངས་པ་ཅན་ཡིན། ངེས་པ་ཅན་ཡིན། ཚེ་འདི་ཀ་ལ་ལྟོས་པ་མེད་པ་དགོས། བླ་མ་མཚན་ཉིད་དང་ལྡན་པ་ཅིག་ལ་སློབ་མ་སྣོད་དང་ལྡན་པ་ཅིག་གིས་གསང་སྔགས་ཀྱི་དཀྱིལ་འཁོར་དུ་དབང་རྫོགས་པ་ཞིག་ཞུ་ནས་བསྐྱེད་རྫོགས་གཉིས་ཀྱི་གདམས་ངག་བར་མ་ཆད་པ་བསྒོམ་པས་རབ་ཚེ་འདིར་སངས་རྒྱས། འབྲིང་འཆི་ཁའི་བར་དོར་འགྲུབ། ཤིན་ཏུ་ལེ་ལོ་ཅན་ཡང་སྐྱེ་བ་བདུན་ནམ་བཅུ་དྲུག་ཚུན་ཆད་དུ་འགྲུབ། དེ་ལ་མ་གྲུབ་ན་དམ་ཚིག་ལ་སེལ་ཞུགས་པ་ཡིན་པས་རེ་ཞིག་ངན་སོང་དུ་སྐྱེ་དོགས་ཡོད། ལར་ལྷ་རྗེ་ཁ་ལ་སྐུར་བའི་མི་དང་བློ་མ་བསྟུན། དེའི་ངག་ལ་མ་ཉན། རྗེས་སུ་མ་འབྲང༌། སྒོམ་པ་ཉམས་སུ་ལེན་པའི་མི་དང་བློ་བསྟུན། དེའི་ངག་ལ་ཉོན། རྗེས་སུ་འབྲང་དགོས་པ་ཡིན། བློ་ཕུག་ཚེ་འདི་བློས་བཏང་བའི་སྐྱེས་བུ་རྣམས་ལ་གཏད་དགོས། ཚེ་འདིས་མིག་བྲིད་པའི་གང་ཟག་ཁ་ཅིག་གིས་ཆོས་བརྒྱད་སློབ་ཏུ་འོང་བ་ཡིན།

ལར་སྟོང་ཉིད་ལ་ཤོར་ས་མང་བ་ཡིན། སྟོང་ཉིད་རྒྱས་འདེབས་སུ་ཤོར་བ་དང༌། ཤེས་བྱའི་གཤིས་ལ་ཤོར་བ་དང༌། སྟོང་ཉིད་གཉན་པོར་ཤོར་བ་དང༌། ཆགས་པར་ཤོར་བ་དང་བཞི་ཡིན། སྟོང་ཉིད་རྒྱས་འདེབས་སུ་ཤོར་བྱ་བ་ན། འདི་ལྟར་གཟུང་བ་དང་འཛིན་པའི་བློ་ཡུལ་དུ་གྱུར་པའི་ཆོས་ཐམས་ཅད་སྟོང་པར་བསྒོམ་པ་ཡིན་ཟེར་བ་ཡོད། སྟོང་ཉིད་ཤེས་བྱའི་གཤིས་ལ་ཤོར་བྱ་བ་ནི། འདི་ལྟར་འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་སྟོང་པ་ཡིན་ཟེར་བ་ཡོད། སྟོང་ཉིད་གཉེན་པོར་ཤོར་བྱ་བ། ཉོན་མོངས་པ་རྣམ་པར་རྟོག་པ་གང་སྐྱེས་པ་ལ་བལྟས་པས་དེ་ཀ་སྟོང་པ་ཡིན་མོད་ཟེར་བ་ཡོད། སྟོང་ཉིད་ཆགས་པར་ཤོར་བྱ་བ། ང་ལ་བསྒོམ་རྒྱུ་མེད། ཅི་བསྒོམ་ཐམས་ཅད་སྟོང་པ་ཡིན་ཟེར་བ་ཡོད། དེ་རྣམས་ལམ་ཡང་དག་པ་མ་ཡིན། འོན་ཀྱང་བློ་ཡི་བདེན་ཞེན་ལྡོག་པ་ལ་ཕན་རྒྱུ་ཙམ་ཡིན། སེམས་ཀྱི་གཞི་རྩ་མ་ཆོད་ན་བདེ་གསལ་མི་རྟོག་པ་གསུམ་གྱི་ཉམས་མྱོང་ཡོད་ཀྱང་སྲིད་པ་གསུམ་ལས་མ་འདས་སོ། །རྩ་བ་མ་ཆོད་པའི་ཉམས་བྱ་བ་ཡིན། འོ་ན་ལམ་ཡང་དག་པ་གང་ཡིན་ན། བླ་མ་མཚན་ཉིད་དང་ལྡན་པ་གཅིག་གིས་སློབ་མ་སྣོད་དང་ལྡན་པ་ཅིག་ལ་ངོ་སྤྲད་དེ་ཁྲིད་པས། གཉུག་མའི་སེམས་ལ་ཁྱབ་པར་གནས། སངས་རྒྱས་ཐམས་ཅད་ལ་ཆོས་སྐུའི་སྣང་བར་གསལ། རྣལ་འབྱོར་པས་ཐབས་དཔག་ཏུ་མེད་པས་མཚོན་ནས་བསྒོམས་པས། ལྟ་བ་ཤུགས་ལ་རྟོགས། ཉོན་མོངས་པ་ངང་གི་འགགས། རྣམ་རྟོག་རང་ཤུགས་ཀྱི་ཆོད་ཡེ་ཤེས་ཤུགས་ལ་འཆར། དེའི་དུས་སུ་ཉམས་སུ་མྱོང་བའི་རྟོགས་པ་དང་དེ་ངག་ཏུ་སྨྲ་མི་བཏུབ། བརྗོད་ཀྱང་ཟུར་ལས་མཚོན་པར་མི་ནུས། དཔེར་ན་གཞོན་ནུ་མའི་བདེ་བའི་ལྐུགས་པའི་རྨི་ལམ་བཞིན་དེ་ནི་སེམས་ཅན་ཀུན་ལ་ཡོད་ཀྱང་ངོ་མ་ཤེས། དེས་ན་བརྒྱུད་ལྡན་གྱི་བླ་མ་བསྟེན་པ་གལ་ཆེ། དེ་ཡང་གཉུག་མའི་ཤེས་པ་དེ་ཕུག་གར་ཡང་མ་གཏད། སྒོ་གར་ཡང་མ་འགགས། དཔེ་གང་གིས་ཀྱང་མཚོན་པར་མི་ནུས། བརྗོད་པ་གང་གི་ཡང་ཐོག་ཏུ་མི་ཕེབ། ཐ་སྙད་གང་གིས་ཀྱང་མཚོན་པར་མི་ནུས་ཏེ་དེ་ན་བཅས་བཅོས་མི་བྱ།

རང་ཁ་མ་བཅོས་པའི་ངང་དུ་ལྷོད་དེ་ཀློད་ལ་ཞོག་གསུངས་ནས་མགུར་འདི་གསུངས་སོ། །ལྟ་བ་ཡིན་པར་ངེས་ཀྱི་རང་གི་སེམས་ལ་ལྟོས། །རང་གི་སེམས་ལས་ལྟ་བ་གཞན་དུ་བཙལ་བ་ན། །གྱད་ཀྱི་བོར་ཚོལ་འདྲའོ་ཨང་ངེ་སྟོན་པ་བ། །སྒོམ་པ་ཡིན་པར་ངེས་ཀྱི་བྱིང་རྒོད་སྐྱོན་མ་གསལ། །སྒོམ་པ་བྱིང་རྒོད་ལ་སོགས་རྐྱེན་བསལ་ན། །ཉིན་པར་མར་མེ་འདེགས་པ་འདྲའོ་ཨང་ངེ་སྟོན་པ་བ། །སྤྱོད་པ་ཡིན་པར་ངེས་ཀྱི་བླང་དོར་རེས་མ་བྱེད། སྤྱོད་པ་བླང་དོར་ལ་སོགས་རེས་བྱས་ན། །སྦྲང་མ་རྒྱར་ཚུད་པ་འདྲའོ་ཨང་ངེ་སྟོན་པ་བ། །འབྲས་བུ་ཡིན་པར་ངེས་ཀྱི་སེམས་ལ་ངེས་ཤེས་བསྐྱེད། །ཐོབ་མེད་འབྲས་བུ་གཞན་ནས་ཐོབ་འདོད་བཙལ་བ་ན། །སྦལ་བུ་གནམ་མཆོང་འདྲའོ་ཨང་ངེ་སྟོན་པ་བ། །བླ་མ་ཡིན་པར་ངེས་ཀྱི་རང་གི་སེམས་ལ་དྲིས། །དེ་ལས་གཞན་པའི་བླ་མ་ལོགས་སུ་བཙལ་བ་ན། །དེ་ཡི་རང་སེམས་སྤངས་པ་འདྲའོ་ཨང་ངེ་སྟོན་པ་བ། དེས་ན་འཁོར་འདས་སྣང་བ་སེམས་སུ་འདུས། དེ་ལྟར་གདའོ་ཨང་ངེ་ལྷ་རྗེ་སྟོན་པ་བ། །ཞེས་གསུངས་སོ། །དེ་ཇེ་འཇིགས་ཇེ་འཇིགས་ལ་སོང་ནས་སྐུ་ཡི་གཟི་བརྗིད་མ་བཟོད་པས། བཞུགས་གདན་ཕྱིར་ཁྱེར་ནས་མ་ཟད་གཅིག་ཏུ་བྱོན་ནས་གཟིམས་སོ། །དེའི་དུས་སུ་ནུབ་གཅིག་ཐུགས་དགོངས་བཏང་བ་ལ་བྲིན་དང་སྙེ་ནམ་གྱི་མཚམས་སུ་ཡུན་རིང་སྡོད་ལ་གདམས་ངག་རྩད་ཆོད་པ་ཅིག་བྱས་ཏེ། སྒྲུབ་པ་མཐར་ཐོན་པ་ཅིག་བྱེད་དགོས་དགོངས་པ་ལ། ང་ཡི་བརྒྱགས་འདི་ཉུང་ནས་འདུག་པས་ཡུལ་འདིའི་མི་ཆེ་བ་ཅིག་ན་ན་དེ་བཅོས་ནས་ཡོན་དྲག་པ་ཅིག་བླངས་ལ། འཚོ་བས་འཚེར་བ་མེད་པ་ཅིག་བྱ་དགོས་དགོངས་ནས། དེའི་ནང་པར་སེ་བན་སྟོན་པ་འབོད་དུ་བྱུང་སྟེ། དབུས་པ་སྟོན་པ་ཁྱོད་ལ། རྗེ་བཙུན་གྱི་སྤྱན་སྔར་བྱོན་ཤོག་གསུངས་ཟེར་བ་དང༌། རྗེ་བཙུན་གྱིས་སྤྱན་སྔར་བྱོན་ནས་ཕྱག་འཚལ་བ་ལ། རྗེ་བཙུན་གྱི་ཞལ་འཛུམ་པ་མཛད་ནས། དབུས་པ་སྟོན་པ་ཁྱོད་ཀྱི་ཆོས་གཤའ་མ་ཞིག་བྱེད་བསམ་ན་ཡོན་ཏན་འཚོང་བ་དང༌།

དགེ་སྦྱོར་བྱེད་པ་གཉིས་རྒྱབ་བསྣོལ་ཡིན་པས། སྟོན་བྲིན་དང་སྙེ་ནམ་པ་གཉིས་ལ་བསོད་སྙོམས་གྱིས་ལ། ནུབ་མོ་གྲོང་གསེབ་ཏུ་མ་སྡོད་པ། སྤྲོ་བདེ་ཕུག་ཏུ་དགེ་སྦྱོར་ལ་སྙེགས་གསུངས་པས། དེར་རྗེ་བཙུན་མད་སྙམ་ནས་བསོད་སྙོམས་མཛད། གཏུམ་མོའི་ཁྲིད་ཞུས་ནས་བསྒོམ་པས། ནུབ་དང་པོ་ལ་ལུང་པའི་མདའ་ན་གཅེར་བུར་བསྒོམས་པས་བདེ་དྲོད་རང་འབར་དུ་སོང༌། ནམ་ལངས་པ་ནས་གཉིད་སད་ཙ་ལུས་རྡོ་ལྟར་སོང་ནས་འདུག །དེ་ནས་ཞག་བདུན་བསྒོམས་པས་བདེ་དྲོད་རང་འབར་དུ་སོང་ནས། ཞག་བདུན་གྱི་ནང་པར་རྒྱལ་བ་རིགས་ལྔ་ཞལ་མཐོང༌། བླ་མ་ལ་ཞུས་པས། མིག་བཙིར་ནས་བལྟས་པས་ཟླ་བ་གཉིས་སུ་མཐོང་བ་དང༌། འབྱུང་བ་ལྔ་ཡི་རླུང་ཟིན་པ་ཡིན། སྐྱོན་ཡོན་གང་ཡང་མིན་གསུངས། ཡོན་ཏན་མིན་གསུངས་ཡང་བྲོད་པ་བསྐྱེད་ནས་བསྒོམས་པས་ཟླ་བ་གསུམ་སོང་བའི་ཐོ་རངས་ཁ་ཞིག་ལ། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་འཁོར་ལོ་བསྐོར་བ་ལྟར་འཁོར་ཞིང་འདུག་པས་སྟོང་སྐྱུགས་བྱས་ནས་འགྱེལ། ཡུན་རིང་ཞིག་བརྒྱལ་ནས་འདུག །བླ་མ་ལ་ཞུས་པས། རོ་རྐྱར་གཉིས་ཀྱི་རླུང་དྷུ་ཏིར་ཚུད་པ་ཡིན། སྐྱོན་དང་ཡོན་ཏན་གང་ཡང་མིན་གསུངས། ཡང་ཉི་མ་སྔ་དྲོ་ཅིག་ལ་མདུན་གྱི་ནམ་མཁའ་ལ་ཐུགས་རྗེ་ཆེན་པོ་ཐེམ་འགག་ནེམ་འགག་ཏུ་བཞུགས་འདུག་པ་ལ། ཟླ་བའི་དཀྱིལ་འཁོར་རེ་རེ་རྣམས་ཀྱི་དབུ་ཐོག་ཏུ་ཡོད་པ་ཅིག་མཐོང༌། བླ་མ་ལ་ཞུས་པས། སྤྱི་གཙུག་བདེ་ཆེན་འཁོར་ལོའི་ཐིག་ལེ་འཕེལ་བ་ཡིན། སྐྱོན་དང་ཡོན་ཏན་གང་ཡང་མིན་སྒོམས་ཤིག་གསུངས། ཡང་དགོང་མོ་ནས་སྲོད་ཀྱི་བར་ལ་དམྱལ་བ་ཐིག་ནག་མཐོང་བས་དེས་རྐྱེན་བྱས་ནས་སྙིང་ཁར་འཚང་བ་བཞིན་སོང་ནས་སྙིང་རླུང་དྲག་པོ་ཅིག་བྱུང༌། བླ་མ་ལ་ཞུས་པས། སྒོམ་ཐག་ཐུང་བས་རྩ་བཅིང་བ་ཡིན། སྒོམ་ཐག་ཅུང་རིང་བ་གྱིས། གྱེན་དུ་རྒྱུ་བའི་རླུང་ཟིན་པ་ཡིན། སྐྱོན་དང་ཡོན་ཏན་གང་ཡང་མིན་གསུངས། ཡང་ཉིན་གཅིག་འདོད་ལྷ་རིགས་དྲུག་གི་ལྷ་རྣམས་གསལ་བར་མཐོང་བས།

གོང་མ་གོང་མས་འོག་མ་འོག་མ་ལ་བདུད་རྩིའི་ཆར་འབེབས་ཤིང་འདུག །ལྷ་རྣམས་ངོམ་ཞིང་ཚིམ་པར་འདུག་པ་ལ་བདག་གི་མ་སྐོམ་གྲིར་འཆི་ཞིང་འདུག་པ་ཅིག་མཐོང༌། བླ་མ་ལ་ཞུས་པས་བདུད་རྩི་བབ་པ་དེ་མགྲིན་པ་ལོངས་སྤྱོད་ཀྱི་འཁོར་ལོ་རོ་རྐྱང་གཉིས་ཀྱི་ཐིག་ལེ་འཕེལ་བ་ཡིན། ཨ་མ་སྐོམ་པ་དེ་དྷུ་ཏིའི་མར་སྣ་ཁ་མ་བྱེ་བ་ཡིན་པས་ལུས་ཀྱི་འཁྲུལ་འཁོར་འདི་རྣམས་གྱིས་གསུངས་ནས། འཁྲུལ་འཁོར་བཅའ་ཐབས་འདི་གནང་ནས་ཟླ་བ་གཅིག་བསྒོམ་ཙ་ན། ལུས་འཕར། འདར་སྤྲུགས་རྒོད་འདོད་པ་རྒྱུན་ཆད་མེད་པ་འབྱུང༌། རང་དབང་མེད་པར་ཀུས་འདེབས་འདོད་པ་བྱུང་བས་འདྲེ་ཡིན་ནམ་སྙམ་ནས། བླ་མ་ལ་ཞུས་པས། སྙིང་ཁ་ཆོས་ཀྱི་འཁོར་ལོར་ཐིག་ལེས་གང་བ་ཡིན་འཁྲུལ་འཁོར་འཕྲོ་མ་བཅད་པར་འབུང་ལ་སྒོམས། སྐྱོན་དང་ཡོན་ཏན་གང་ཡང་མིན་གསུངས། དེ་ནས་ཁ་ཟས་ཆེར་མི་དགོས་པར་བྱུང༌། ཡང་ཉིན་གཅིག་ཙ་ན། མདུན་གྱི་ནམ་མཁའ་ལ་ཉི་ཟླ་ཆེན་པོ་གཉིས་གཟས་ཟིན་ནས་འདུག །གཟའ་དེ་རྟ་རྔ་ཕྲ་མོ་ཙམ་གཉིས་འདུག །བླ་མ་ལ་ཞུས་པས། དྷུ་ཏིར་རོ་རྐྱང་གཉིས་ཀྱི་རླུང་ཞུགས་པ་ཡིན་ཏེ་སྐྱོན་དང་ཡོན་ཏན་གང་ཡང་མིན་གསུངས། ཕོ་རྒོད་རབ་ཏུ་འདུག །ད་ནི་ད་ནི་བྱ་བ་ལན་གསུམ་གསུངས། དེ་ནས་དྲག་ཏུ་བསྒོམས་པས། ཟླ་བ་གཅིག་ནས་ཀྱཻ་རྡོ་རྗེ་དམར་པོའི་དཀྱིལ་འཁོར་གཅིག་ཞལ་མཐོང༌། བླ་མ་ལ་ཞུས་པས། ཡི་དམ་གྱི་ཞལ་མཐོང་བ་ཡིན་ནམ་སྙམ་ནས་ཞུས་པས། ལྟེ་བར་མ་ལས་ཐོབ་པའི་རཀྟ་འཕེལ་བ་ཡིན། སྐྱོན་དང་ཡོན་ཏན་གང་ཡང་མིན་ཤུགས་ཕྱུང་ལ་སྒོམ་གསུངས། དེ་ནས་འབད་དེ་བསྒོམས་པས་ཉིན་གཅིག་ཙ་ན། བདེ་མཆོག་ལཱུ་ཡི་པའི་ཀེང་རུས་ཀྱི་དཀྱིལ་འཁོར་ཅིག་མཐོང་བླ་མ་ལ་ཞུས་པས། ལྟེ་བ་སྤྲུལ་པའི་འཁོར་ལོ་ཐིག་ལེས་གང་བ་ཡིན། སྐྱོན་དང་ཡོན་ཏན་གང་ཡང་མིན་གསུངས། དེ་ནས་འབད་དེ་བསྒོམས་པས་ཞག་བཅུ་བཞི་ལོན་ཙ་ན། མཚན་ཐོག་གཅིག་ལ་བདག་གི་ལུས་འདི་ནམ་མཁའི་ཁམས་ཙམ་དུ་རེད་ནས་འདུག །སྤྱི་བོའི་གཙུག་ནས་རྐང་པའི་མཐིལ་ཡན་ཆད་ལ་འགྲོ་བ་རིགས་དྲུག་གི་སེམས་ཅན་འདུས་པ་ལ།

ཕལ་ཆེར་འོ་མ་འབའ་ཞིག་འཐུང་ཞིང་འདུག །འགའ་ཞིག་གིས་སེངྒེ་བཞོས་པའི་འོ་མ་ཡིན་ཟེར་བ་འབའ་ཞིག་འཐུང་ཞིང་འདུག །འུར་དེང་གི་སྒྲ་ལྟ་བུ་ཞིག་གང་ནས་འོང་ཆ་མེད་པར་དུས་རྒྱུན་དུ་འོང་ཞིང་འདུག །ནམ་ལངས་ནས་སྒོམ་ཐག་བཀྲོལ་བ་དང་མེད་ནས་ཐལ། བླ་མ་ལ་ཞུས་པས། ལུས་ཀྱི་རྩ་སྟོང་ཕྲག་བསམ་གྱིས་མི་ཁྱབ་པའི་ནང་དུ་ལས་ཀྱི་རླུང་གི་ཐིག་ལེ་ཁྲིད་པ་ཡིན་ཏེ། རླུང་དེ་ཡེ་ཤེས་ཀྱི་རླུང་དེ་བསྒྱུར་འཚལ་བར་གདའ་གསུངས་ནས། མཆོག་གི་གཏུམ་མོ་གནང་ནས་བསྒོམ་པས། གུང་ཐང་གི་ལུང་པ་ཐམས་ཅད་དུད་པས་གང་ནས་འདུག །ཕྱི་དྲོ་ཙ་ན་མུན་ནག་ཏུ་རེད་ནས་འདུག །དེར་ལམ་མ་རྙེད་ནས་ལོང་བ་འགྲོ་འགྲོ་བྱས་ནས་བླ་མའི་སྤྱན་སྔར་ཕྱིན་པ་ལ། བླ་མའི་ཞལ་ནས། ཅི་ཡང་མི་ལྟོ་དེར་སྡོད་ལ་སྒོམས་དང་གསུངས་ནས་སྟེང་ཀྱི་གེགས་སེལ་དེ་གནང་ནས་བསྒོམས་པས་ནམ་ལངས་པ་བཞིན་དུ་སོང༌། ཡང་ནུབ་གཅིག་རང་གི་ལུས་འདི་ཀེང་རུས་ཤ་མེད་པར་རྩ་མང་པོའི་མགོ་སྦྲེལ་ནས་འདུག་པ་མཐོང༌། བླ་མ་ལ་ཞུས་པས། རླུང་རྩུབ་ཐལ་བ་ཡིན། འཇམ་པར་གྱིས་གསུངས། དེ་ནས་ནམ་སྲོད་ལ་ཡི་དམ་གྱི་ལྷ་བསྒོམ་ཞིང་བཟླས་པ་བྱས། དགོང་ལ་བླ་མའི་རྣལ་འབྱོར་བསྒོམ་ཞིང་གསོལ་བ་འབའ་ཞིག་བཏབ། ཐོ་རངས་སྲོག་རྩོལ་རླུང་བསྒོམ། ནང་པར་སྐྱ་རེངས་ཤར་ཙམ་ན་གཉིད་ཐུན་ཕྲན་ཙམ་ཞིག་ཐལ་བ་ལ། སྔ་འདྲེས་ཀྱི་བག་ཆགས་ཡེ་མེད་པ་ལ། རྨི་ལམ་དུ་རྨིས་ལྟས་ཉི་ཤུ་རྩ་བཞི་བྱུང་བ་ལ། དེར་མནལ་སད་པ་དང་འདི་རྣམས་དགེའམ་མི་དགེ་སྙམ་དུ་རྟོག་པ་ཅུང་ཞིག་སྐྱེས་པ་ལ། ཡང་དགོངས་པ་བཏང་བས། བླ་མ་རྗེ་བཙུན་སངས་རྒྱས་མངོན་སུམ་ཅི་ཡང་མཁྱེན་པ་ལ་བཏུགས་ཏེ་དྲི་ཆོག་སྙམ་ན། ཚ་བ་མ་བསྐོལ་བར་དེ་ཀ་ལ་བཞེངས་ནས་སོང༌། རྗེ་བཙུན་བྲག་རྩ་ཞིག་ཏུ་དབུ་གཏུམ་ནས་གཟིམས་ནས་བཞུགས་གདའ་བ་ལ་ཕྱག་བྱས་མཎྜལ་ཕུལ་ནས། རྗེ་བཙུན་ལགས། ཁོ་བོ་ལ་དོ་གལ་ཆེ་བ་ཅིག་མཆིས་པས། མི་གཟིམས་པར་བཞེངས་པར་ཞུ་ཞུས་པས། བླ་མའི་ཞལ་ནས།

ཁྱོད་ལ་རྣམ་རྟོག་སྐྱེས་འདུག་པ་དེ་ད་ནང་ང་ཡི་ཉམས་ལ་བྱུང༌། དེ་བས་མ་བདེ་བའི་ངོ་གལ་ཆེ་བ་ཅི་ཡོད་ཞུས་དང་གསུངས་པས། ཐོ་རངས་རྨི་ལམ་དུ་བྱུང་བའི་མཚན་ལྟས་དེ་རྣམས་དགེའམ་མི་དགེ་ཞུ་དོན་གླུ་རུ་ཕུལ་བ། རྗེ་བརྟུལ་ཞུགས་སྤྱོད་པའི་རྣལ་འབྱོར་པ། ངོ་མཚར་རས་ཀྱི་ན་བཟའ་ཅན། །ཡིད་བཞིན་ནོར་བུ་གཙུག་གི་རྒྱན། །ཀུན་གྱིས་ཐོད་བཞིན་བཀུར་བའི་གནས། །མཚན་མི་ལ་ཞེས་བྱར་ཡོངས་སུ་གྲགས། །མཚན་དེ་ཡི་སྙན་པས་ཕྱོགས་རྣམས་ཁྱབ། །དེ་ཐོས་ཁོ་བོ་སྤྲོ་བ་སྐྱེས། །ཤར་སྐར་མ་སྨིན་དྲུག་འོག་ནས་བསྙགས། །ལུས་ཚ་གྲང་ཡིད་ལ་མ་བྱས་ཏེ། །རྟག་ཏུ་ངུ་ཡི་རྣམ་ཐར་བཞིན། །རྗེ་རས་པ་དེ་དང་ནམ་མཇལ་སྙམ། །ལམ་རིང་དཀའ་བ་སྣ་ཚོགས་སྤྱད། །གདུང་ཕྱེད་དང་གཉིས་ཀྱི་སླེབ་པ་རུ། །ལུས་སྲོག་ཡལ་བར་དེས་ཤོར་བྱས། །འོན་ཀྱང་མོས་གུས་དྲག་པོའི་མཐུས། །ཤར་ཕྱོགས་སྤོས་ལྡན་གྲོང་ཁྱེར་དུ། ཆོས་འཕགས་མངོན་དུ་ཞལ་མཐོང་ལྟར། །བཀྲ་ཤིས་སྒང་གི་གདན་ས་རུ། །ཕ་རྗེ་བཙུན་རས་པ་ཁྱེད་དང་མཇལ། །ཁོ་བོའི་བསམ་པ་མཐར་ཕྱིན་སྙམ། །ཤིན་ཏུ་སྤྲོ་དགའ་བ་སྤུ་གཡོས། །ནོར་སྒྱུ་མའི་འབུལ་རྒྱུ་མ་མཆིས་ཀྱང༌། །གཞི་འཁོར་བའི་ཆོས་ལ་ཞེན་པ་ལོག །ལམ་སྐྱེ་ཤི་གཉིས་ལ་འཇིགས་ཤིང་སྐྲག །འཇིག་རྟེན་བྱ་བ་བློ་ཡིས་བཏངས། །སྒྲུབ་བློ་གཏིང་ནས་སྐྱེས་པ་དེས། །ཕ་ཁྱེད་ཀྱི་ཐུགས་རྗེའི་ལྕགས་ཀྱུས་ཟུང༌། །ད་མི་བརྗེད་ཁོ་བོའི་སེམས་ལ་བཞག །ད་ཞུ་དོན་མཆིའོ་གུ་རུ་རྗེ། །མདང་སྲོད་ལ་ཡི་དམ་བསྒོམ་བཟླས་བྱས། །ནམ་གུང་རྗེ་ལ་གསོལ་བ་བཏབ། །དེ་རྗེས་སྲོག་རྩོལ་རླུང་ལ་འབད། །དགུང་ད་ནང་སྐྱ་རེངས་ཐ་མ་ལ། །གཉིད་ཐུན་ཕྲན་ཙམ་ཞིག་ཐལ་བ་ལ། །སྔར་འདྲིས་བག་ཆགས་མ་མཆིས་ཏེ། །ཡ་མཚན་རྨི་ལམ་འདི་རྣམས་བྱུང༌། །དབྱར་ཞ་དར་གྱི་ཆ་ག་ཅན། མཚལ་དམར་འོབ་ཀྱི་བད་ཀྱིས་བརྒྱན། །དེ་ལ་རྒོད་ཀྱི་སྤུ་རུ་བཙུགས། །ཁོ་བོའི་མགོ་ལ་གྱོན་པ་རྨིས། །སུམ་ལྷམ་སྔོ་བཞི་འགྱིང་བག་ཅན། །ར་གན་འབུར་མགོ་ཆ་ལེ་བཏགས། །སྒྲོགས་དངུལ་གྱི་ཨ་ལོ་ཏ་ལེ་མཛེས། །ལྷམ་དེ་འདྲ་ཟུང་ཅིག་གྱོན་པ་རྨིས། །གུ་ལིང་དར་གྱི་རལ་ག་ལ། །གོང་སྐོར་གསེར་ཐག་ཨ་ལོང་རིས། །མཚལ་གྱི་ཐིག་ཕྲན་འཛུམ་རིས་ཅན། །གོས་འདྲ་ལུས་ལ་གྱོན་པ་རྨིས། །མོན་མོ་རས་ཡུག་སྐ་རགས་ལ། །མེ་ཏོག་ཚོན་ཚོགས་དཀར་པོས་བརྒྱན། །མུ་ཏིག་ཧར་གྱི་ཆུན་འཕྱང་ཅན། །དེ་འཁོར་གསུམ་སྐེད་ལ་བཅིངས་པ་རྨིས། །ཆུ་རློན་རེ་དཀར་ཕྱིང་པ་ལ། །བཟོ་དྲས་སུ་མ་བྱས་ཉ་རྔ་མ། །གོང་མཆན་དངུལ་གྱི་ཕོ་ལང་བཏགས། །དེ་ཡང་ཕྱི་སྟེང་དུ་གྱོན་པ་རྨིས། །ཨ་སྨྲ་ཙནྡན་དབྱུག་པ་ལ།

རིན་ཆེན་སྣ་བདུན་ཕྲ་བཀོད་དེ། །ཆངས་ཟུང་གསེར་གྱི་དྲ་བ་ཅན། །དེ་ལག་པ་གཡས་སུ་ཐོགས་པ་རྨིས། མཚན་ལྡན་རྡོ་རྗེ་ཀ་པཱ་ལ། །གསེར་མདོག་བདུད་རྩི་བཅུད་ཀྱིས་བཀང༌། །ཁོ་བོས་ཁ་ཕོར་བྱ་སྙམ་ནས། །དེ་ལག་པ་གཡོན་དུ་ཁྱེར་བ་རྨིས། །སུམ་གལ་ཁྲ་བོ་དོར་གཅིག་གིས། །ནང་དུ་འབྲས་དཀར་ས་ལུ་བླུགས། །ཁོ་བོས་ཆོས་བརྒྱགས་བྱ་སྙམ་ནས། །དེ་ཕྲག་པ་གཡས་སུ་བཀལ་བ་རྨིས། །རི་དྭགས་ཁྲི་སྙན་པགས་པ་ལ། །མགོ་དང་སྡེར་བཞི་མ་ཉམས་པ། །འདི་ཁོ་བོས་གདན་དུ་བྱ་སྙམ་ནས། །འཕྲག་པ་གཡོན་དུ་བཀལ་བ་རྨིས། །དེ་རྗེས་གཡས་སུ་ཕར་བལྟས་པས། །གསེར་གྱི་སྤང་པོ་ངོས་བཟང་ལ། །བེའུ་ལུག་སྣ་ལྔ་གཟས་ལ་བཀྲམ། །ཁོ་བོས་ཕྱུགས་རྫི་བྱ་སྙམ་རྨིས། །དེ་རྗེས་གཡོན་དུ་ཕར་བལྟས་པས། །གཡུ་ཡི་ནེལ་ཐང་སིལ་མ་ལ། །མེ་ཏོག་སྣམ་བུའི་ཚོགས་ཚོགས་བཀྲ། །བུད་མེད་མང་པོས་ཕྱག་བྱས་རྨིས། །དབུས་མེ་ཏོག་སེར་པོའི་གླིང་ཁམས་ནས། །ཤིན་ཏུ་འདབ་རྒྱས་གསེར་མདོག་ཅན། །པདྨ་སྤུངས་པའི་ཁྲི་སྟེང་དུ། །སེམས་དཔའི་སྐྱིལ་ཀྲུང་བཅས་པ་རྨིས། །མདུན་དུ་ཆུ་མིག་རྡོལ་བ་རྨིས། རྒྱབ་ཏུ་འོད་ཅིག་འཁྱིལ་བ་རྨིས། །ལུས་ལ་མེ་དཔུང་འབར་བ་རྨིས། །སྙིང་ལ་ཉི་ཟླ་ཤར་བ་རྨིས། །ཡ་མཚན་རྨི་ལམ་དེ་རྣམས་བྱུང༌། །ལྟས་དགེའམ་མི་དགེ་འཆད་མ་ཤེས། །རྗེ་དུས་གསུམ་མཁྱེན་པའི་རྣལ་འབྱོར་པ། །འདི་དོན་མ་འཆལ་གསུང་བར་ཞུ། །ཞེས་རྨི་ལམ་དེ་རྣམས་སྙན་དུ་གསོལ་བ་ལ། རྗེ་བཙུན་གྱི་ཞལ་ནས། བུ་ལྷ་རྗེ་སྟོན་པ་ཐུགས་མི་བདེ་མི་འཚལ། ཤེས་པ་ལྷོད་ཀྱིས་ཀློད་ལ་ཞོག་མཛོད། རྣམ་རྟོག་གི་དྲ་བར་བདག་འཛིན་གྱི་ནང་ཚང་མ་གཞུག །ཐེ་ཚོམ་གྱི་མདུད་པ་རང་གྲོལ་ལ་ཐོང༌། གཉིས་འཛིན་གྱི་ཐག་པ་ཕྲ་ས་རུ་ཆོད། བག་ཆགས་ཀྱི་སྡུག་སྟན་སྲབ་ས་རུ་རྡོལ། སེམས་འདུ་འཕྲོ་མ་མང་མ་བཅོས་པའི་ངང་ལ་ཞོག །ང་སྒྱུ་ལུས་འབྱོངས་པའི་རྣལ་འབྱོར་པ་ཡིན་པས་རྨི་ལམ་འཆད་ཀྱང་ཤེས། རྨི་ལམ་བསྒྱུར་ཡང་ཤེས།

རྨི་ལམ་གྱི་དེ་ཁོ་ན་ཉིད་རྒྱས་འདེབས་པའི་གདམས་ངག་ཡོད་དེ། ང་རྨི་ལམ་གྱི་ཆོས་ཉིད་ཁོང་དུ་ཆུད་པ་ཡིན་པས། བུ་ཁྱེད་ཀྱི་རྨི་ལམ་རྨིས་པའི་མཚན་ལྟས་དེ་རྣམས་དུས་ད་རེས་ཕ་རྒན་ང་ཡིས་ཞིབ་ཏུ་གོ་ངེས་སུ་བཤད་ལ། བརྡ་དོན་ངོ་སྤྲོད་ཀྱི་མ་ཡེངས་པ་གསོན་ཅིག་གསུངས་ནས་དྲིས་ལེན་མགུར་དུ་བཞེངས་པ། གླུ་དྲིས་ལེན་འཚལ་ལོ་ལྷ་རྗེ་བ། །སྙན་ལྷན་ནེ་གསོན་ལ་ཐུགས་གཏད་འཚལ། །ཟངས་དཀར་ལུགས་ཀྱི་བདེ་མཆོག་གསན། །དབུ་རུ་སྟོད་ཀྱི་བཀའ་གདམས་བསྐྱངས། གནས་པ་ཟབ་མོའི་ཆུ་རྒྱུན་མངའ། །དེ་ཀུན་ངོ་མཚར་ཆེ་སྙམ་པས། །རྨི་ལམ་བག་ཆགས་ཉིང་འཁྲུལ་ལ། །ལྟས་ཆེད་དུ་བཟུང་སྟེ་ཡིད་གཏད་པ། བུ་གསན་རྒྱ་ཆུང་ངམ་རྫུ་བག་ལ། །མདོ་རྒྱུད་བསྟན་བཅོས་མ་གཟིགས་སམ། །ངེས་དོན་ཕ་རོལ་ཕྱིན་པ་ནས། །རྨི་ལམ་ཡང་དག་མ་ཡིན་ཏེ། །གསོག་དང་གསོབ་དང་ཡ་མ་བརླ། །སྙིང་པོ་མེད་ཅེས་ཐུབ་པས་གསུངས། །དེ་བཞིན་སྒྱུ་མའི་དཔེ་བརྒྱད་ལ། །གོང་དང་འདྲ་སྟེ་རྒྱས་པར་གསུངས། །དེ་དོན་ཐུགས་སུ་མ་མཁྱེན་ནམ། །འོན་ཀྱང་ད་རེས་མཚན་ལྟས་དེ། །མ་འོངས་ལུང་བསྟན་ངོ་མཚར་ཆེ། །ང་རྨི་ལམ་འབྱོངས་པའི་རྣལ་འབྱོར་པས། སྒྱུ་མ་ངོ་སྤྲོད་འཆད་ཀྱང་ཤེས། །མགོ་ལ་ཞྭ་དཀར་གྱོན་པ་དེ། །ཐེག་པ་ཡས་ནས་འབུབ་པའི་བརྡ། །རྒྱ་མོ་དར་ཆགས་བཏབ་པ་དེ། །ཆོས་ཉིད་ཟབ་ཅིང་ཕྲ་བར་སྟོན། །སྤུ་སྡུག་འོབ་ཀྱི་ཁ་དོག་ལྟར། །གྲུབ་མཐའ་མ་འདྲེས་སོ་སོར་གསལ། །རྒོད་ཀྱི་བྱ་ཕོད་ལྡེམ་པ་དེ། ལྟ་བའི་ཡང་རྩེ་ཕྱག་རྒྱ་ཆེ། །སྐྱེ་མེད་ངོ་བོ་མཐོང་བའི་བརྡ། །ར་གན་འབུར་མགོ་བཏབ་པ་དེ། །ཚོགས་གཉིས་བསགས་པའི་བརྡ་རུ་བསྟན། །སྒྲོགས་དངུལ་གྱི་ཨ་ལོང་གསལ་བ་དེ། །སྤྱོད་པའི་གོལ་ས་ཡིན་པའི་ཕྱིར། རྟོགས་མེད་རང་ཁར་མི་སྤྱོད་ཅིང༌། །རྒྱལ་སྲས་གཞོན་ནུའི་ཚུལ་བཞིན་དུ། །བག་ཡོད་མཛེས་པར་སྤྱོད་པའི་བརྡ། །དར་དཀར་རལ་ག་གྱོན་པ་དེ། །རང་རྒྱུད་སྐྱོན་གྱིས་མ་གོས་བརྡ།

གོང་སྐོར་གསེར་ཐག་བཙོ་མ་དེ། །མི་འགྱུར་བསམ་པ་བཟང་བའི་བརྡ། །མཚལ་གྱི་ཐིག་ཕྲན་འཛུམ་སྐོར་ཅན། །བརྩེ་བས་འགྲོ་དོན་བྱེད་པའི་བརྡ། །མོན་མོ་རས་ཡུག་སྐ་རགས་ཀྱིས། །འཁོར་གསུམ་རྐེད་ལ་བཅིངས་པ་དེ། །རྒྱུད་སྡོམ་པ་གསུམ་དང་ལྡན་པའི་བརྡ། །མེ་ཏོག་དཀར་པོའི་རྒྱན་མཛེས་ཤིང༌། །མུ་ཏིག་ཆུན་འཕྱངས་སྤྲས་པ་ཡང༌། །བསླབ་པ་གསུམ་གྱིས་རབ་བརྒྱན་ཅིང༌། །གདུལ་བྱ་དང་བ་འདྲེན་པའི་བརྡ། །དངུལ་གྱི་ཨ་ལོང་བཏགས་པ་དེ། །དེ་དོན་འགྱུར་བ་མེད་པའི་བརྡ། །ཨ་མྲ་ཙནྡན་དབྱུག་པ་དེ། །རང་འདོད་བླ་མ་རྙེད་པའི་བརྡ། །རིན་ཆེན་སྣ་བདུན་ཕྲ་བཀོད་དེ། །དེ་ནི་རྗེ་ཡི་ཡོན་ཏན་ལགས། །ཆངས་ཟུང་གསེར་གྱི་དྲ་བ་དེ། །སྙན་བརྒྱུད་གནད་ཀྱི་གདམས་ངག་གི །སྐལ་ལྡན་རྗེས་སུ་འཛིན་པའི་བརྡ། །ལག་པ་གཡས་སུ་ཐོགས་པ་དེ། །བདེ་ནས་བདེ་བར་ལམ་བགྲོད་དེ། །སངས་རྒྱས་ཞིང་དུ་གཤེགས་པའི་བརྡ། །མཚན་ལྡན་རྡོ་རྗེ་ཀ་པཱ་ལ། །ངོ་བོ་སྟོང་པ་མཚོན་པའི་བརྡ། །བདུད་རྩིའི་བཅུད་ཀྱིས་བཀང་བ་དེ། །ཉམས་མྱོང་བདེ་བ་མཚོན་པའི་བརྡ། །གསེར་མདོག་འོད་དང་བཅས་པ་དེ། །རྣམ་པ་གསལ་བ་མཚོན་པའི་བརྡ། །ཁོ་བོས་ཁ་ཕོར་བྱ་སྙམ་པ། །དེ་གསུམ་གཅིག་ཏུ་མཚོན་པའི་བརྡ། །ལག་པ་གཡོན་དུ་ཁྱེར་བ་དེ། །ཉམས་མྱོང་འབྲལ་བ་མེད་པའི་བརྡ། །སུམ་གལ་ཁྲ་བོ་མཛེས་པ་དེ། །ཅིར་སྣང་ལམ་དུ་སློང་བའི་བརྡ། །དོར་སྡེབས་ཕྲག་ལ་བཀལ་བ་དེ། ཟུང་འཇུག་ཐབས་དང་ཤེས་རབ་ཀྱིས། ཐེག་ཆེན་ལམ་ལ་བགྲོད་པའི་བརྡ། །ནང་དེར་འབྲས་དཀར་ས་ལུ་དེ། སྐུ་ཚེ་ལ་བར་ཆད་མི་འབྱུང་བརྡ། །ཁོ་བོས་ཆོས་བརྒྱགས་བྱ་སྙམ་པ། །བསམ་གཏན་ཟས་ཀྱིས་འཚོ་བའི་བརྡ། ཕྲག་གཡོན་ཁྲི་སྙན་པགས་པ་དེ། །དྲན་པ་ཡེང་མེད་མཚོན་པའི་བརྡ། མགོ་དང་སྡེར་བཞི་མ་ཉམས་པ། །བྱང་ཆུབ་སེམས་ཀྱི་རྒྱུན་བསྒོམས་ཞིང༌། །ཚད་མེད་བཞི་ལ་སྦྱངས་པའི་ཕྱིར། །འགྲོ་རྒྱུད་སྡུག་བསྔལ་སེལ་བའི་བརྡ། ཁོ་བོའི་སྟན་བྱ་སྙམ་པ་ཡང༌།

སྟོང་ཉིད་སྙིང་རྗེ་དབྱེར་མེད་པའི། །རྟོགས་པ་རྒྱུད་ལ་སྐྱེ་བའི་བརྡ། །དེ་རྗེས་གཡས་སུ་ཕར་བལྟས་པས། །གསེར་གྱི་སྤང་པོ་ངོས་བཟང་དེ། །ཕྱི་ནང་ཡོན་ཏན་རྒྱས་པའི་བརྡ། །བེའུ་ལུག་གཟས་ལ་བཀྲམ་པ་དེ། །ཆོས་དང་ཟང་ཟིང་སྐྱབས་གནས་ཀྱི། །འགྲོ་བའི་རེ་བ་སྐོང་བའི་བརྡ། །ཁོ་བོས་ཕྱུགས་རྫི་བྱ་སྙམ་པ། །མགོན་མེད་སྡུག་བསྔལ་གྱུར་པ་རྣམས། །ཐུགས་རྗེས་མི་གཏོང་སྐྱོང་བའི་བརྡ། །དེ་རྗེས་གཡོན་དུ་ཚུར་བལྟས་པས། །གཡུ་ཡི་ནེལ་ཐང་སིལ་མ་དེ། །ཟག་མེད་ཏིང་འཛིན་རྒྱུན་བསྒོམས་པས། །དགའ་བའི་ཡེ་ཤེས་མཐོང་བའི་བརྡ། །མེ་ཏོག་སྣ་ཚོགས་བརྒྱན་པ་དེ། །དྲོད་རྟགས་ཕྱོགས་མེད་རིམ་གྱིས་འཆར། ཉམས་མྱོང་སྣ་ཚོགས་སྐྱེ་བའི་བརྡ། བུད་མེད་མང་པོས་ཕྱག་འཚལ་བ། །རྩ་དང་ཐིག་ལེ་ལ་གནས་པའི། །མཁའ་འགྲོ་དབང་དུ་འདུ་བའི་བརྡ། །དབུས་མེ་ཏོག་སེར་པོའི་ཞིང་ཁམས་དེ། །ཏིང་འཛིན་རྟོགས་པ་དང་ལྡན་ཞིང༌། །ཚུལ་ཁྲིམས་གཙང་མས་རབ་བརྒྱན་པའི། །མཁས་པའི་དགེ་བཤེས་སྤྲིན་ཚོགས་རྣམས། །ཁྱེད་ཀྱི་འཁོར་དུ་འདུས་པའི་བརྡ། །ཤིན་ཏུ་འདབ་རྒྱས་གསེར་གྱི་མདོག །པདྨ་སྤུངས་པའི་གདན་དེ་ཡངས། །ཤེས་པས་སྲིད་ལ་མི་གནས་ཕྱིར། །པདྨ་འདམ་གྱིས་མ་གོས་འདྲ། །འཁོར་བའི་སྐྱོན་གྱིས་མ་གོས་བརྡ། །སེམས་དཔའི་སྐྱིལ་ཀྲུང་བཅས་པ་ཡང༌། །སྙིང་རྗེའི་ཞི་ལ་མི་གནས་ཕྱིར། །བྱང་ཆུབ་སེམས་དཔའ་གཞོན་ནུ་ལྟར། །འགྲོ་དྲུག་སེམས་ཅན་མར་གྱུར་ལ། །སྤྲུལ་སྐུས་འགྲོ་དོན་བྱེད་པའི་བརྡ། །མདུན་དུ་ཆུ་མིག་རྡོལ་བ་དེ། །ཆོས་ཀྱི་ཆབ་སྲིད་དར་བའི་བརྡ། །རྒྱབ་ཏུ་འོད་ཅིག་འཁྱིལ་བ་དེ། །བོད་ཁམས་དཀར་པོར་གཏོང་བའི་བརྡ། །ལུས་ལ་མེ་ཆེན་འབར་བ་དེ། །གཏུམ་མོའི་དྲོད་ཀྱི་ཡེ་ཤེས་ཀྱིས། །རྣམ་རྟོག་ཆབ་རོམ་བཞུ་བའི་བརྡ། །སྙིང་ལ་ཉི་ཟླ་ཤར་བ་དེ། །འགྲོ་འོང་བྲལ་བའི་འོད་གསལ་གྱི། །ངང་ལ་རྟག་ཏུ་གནས་པའི་བརྡ། །བུ་རྨི་ལམ་མི་ངན་རྨི་ལམ་བཟང༌། །དུས་ཕྱི་མར་འབྱུང་བར་ལུང་བསྟན་པ། །ལྟས་དགེ་བར་བསྟན་པའི་ཆོས་ཀྱི་རྗེ། །རྨི་ལམ་མངོན་སུམ་གང་ལ་ཡང༌། །མཚན་མར་བཟུང་ན་བར་ཆད་ཡིན། །སྒྱུ་མར་ཤེས་ན་ལམ་དུ་འགྱུར།

རྨི་ལམ་མི་ཤེས་འཆད་མི་ཤེས། །བཟང་ལྟས་ངན་ལྟས་སྡིག་པར་བཤད། །རྨི་ལམ་སྦྱངས་པ་ཀློང་གྱུར་ན། །ངན་རྨིས་བཟང་ལྟས་དགེ་བར་བཤད། །ལར་སྐྱོན་དང་ཡོན་ཏན་གང་ལ་ཡང༌། །མཆོག་ཏུ་མ་འཛིན་རིགས་ཀྱི་བུ། །ཁྱེད་དགེ་སློང་གི་ཐུགས་ལ་དེ་ལྟར་ཞོག །བུ་ལྷ་རྗེ་ཁྱེད་ལ་ད་རེས་བྱུང་བའི་མཚན་ལྟས་དེ་རྣམས་མ་འོངས་པ་ལུང་བསྟན་པའི་ཆོས་རྣམས་རྒྱུད་ལ་སྐྱེ་བའི་བརྡ་ཡིན་ཏེ། ཕ་རྒན་ང་ཡིས་འཆད་ཤེས་པས་ཞིབ་ཏུ་བཀྲོལ་ཏེ་བརྡ་དོན་ངོ་སྤྲད་པ་དེ་རྣམས་མ་བརྗེད་པར་གྱིས་ལ་དུས་ཕྱི་བདེན་རྫུན་གཏན་ལ་ཕོབ་ཅིག །བདེན་པར་བྱུང་ན་བླ་མ་ང་ལ་ཡང་མོས་གུས་ཁྱད་པར་ཅན་ཅིག་ད་ལྟ་དང་འདྲ་བ་མ་ཡིན་པ་ཅིག་དེ་དུས་སྐྱེ་བ་ཡིན། བུ་ཁྱེད་ལ་ཡང་སེམས་ཀྱི་ངོ་བོ་མ་བཅོས་པའི་རྟོགས་པ་ཁྱད་པར་ཅན་ཅིག་དེ་དུས་འཆར། ཚེ་འདི་རང་ལ་སྣང་བ་སྐྱེ་ཤི་གཉིས་ལ་ལྡོག་སྟེ་མཆི། ལར་བུ་ཁྱོད་སྒོམ་ཆེན་གཤའ་མ་ཅིག་བྱེད་ན། །རྨི་ལམ་དང་མཚན་ལྟས་གང་ལ་ཡང་མངོན་ཞེན་མ་ཆེ། བདུད་འཇུག་པའི་རྒྱུ་ཡིན་བླ་མས་གསུངས་པ་དང༌། རང་གི་ཞེ་བཅད་མ་གཏོགས་པ་གཞན་གྱི་ངག་གི་རྗེས་སུ་མ་འབྲང༌། སེམས་སོ་མི་ཟིན་པའི་རྒྱུ་ཡིན། །གཡས་གཡོན་གྲོགས་ཀྱི་སྐྱོན་མ་བརྟགས། བཅས་བཅོས་མ་བྱེད། གཞན་རྒྱུད་ཀྱི་སེམས་མི་ཤེས་པར་རློམ་སེམས་ཀྱིས་ལྟུང་བ་འཕོག་པའི་རྒྱུ་ཡིན། འོ་སྐོལ་ད་ལྟ་སྐྱེ་ཤིའི་བར་དོ་འཁྲུལ་སྣང་ལ་ལོངས་སྤྱོད་པ་འདི་རྨི་ལམ་ཆེན་པོ་རྨི་བདོ་བ་ཡིན། ཉིན་པར་གང་བྱས་པའི་བག་ཆགས་དེ་ནུབ་མོ་གཉིད་ལོག་ཙ་ན་རྣམ་ཤེས་ཡིད་ཀྱི་འཁྲུལ་པ་ལས་བྱུང་བ་དེ། རྨི་ལམ་བར་རོ་སྒྱུ་མ་ཉིང་འཁྲུལ་བྱ་བ་ཡི་བག་ཆགས་དེ་གོམས་པ་མཐར་ཕྱིན་པའི་ཚེ་ལས་དགེ་སྡིག་རྗེས་སུ་འབྲང་སྟེ། སྲིད་པ་བར་དོར་བདེ་སྡུག་གི་ཚོར་བ་ཉམས་སུ་མྱོང་སྟེ་རྨི་ལམ་གཅིག་རྨི་ལམ་ཆེན་པོ། སྒྱུ་མ་ན་སྒྱུ་མ་ཆེན་པོ། བར་དོ་ན་བར་དོ་ཆེན་པོ་ཡིན་ཏེ། དེ་ལམ་དུ་བྱེད་པ་ལ་རྨི་ལམ་སྒྱུ་ལུས་འབྱོངས་པའི་རྩལ་མཐར་ཕྱིན་པར་འཚལ་བས་ཤུགས་ཕྱུང་ལ་སྒོམས་མཛོད་གསུངས།

རྨི་ལམ་ལུང་བསྟན་གྱི་མགུར་དྲིས་པ་ལེན་གྱི་ཚུལ་དུ་བྱོན་པའོ། །ཡང་རྗེ་བཙུན་གྱི་དྲུང་དུ་མཉམ་མེད་དྭགས་པོ་རིན་པོ་ཆེ་བཞུགས་པའི་དུས་སུ་རྨི་ལམ་བྱུང་བ་ཞུས་པ། ཨེ་མ་རྗེ་བཙུན་སྙན་གསོན་དང༌། མདང་སུམ་ནམ་གྱི་གུང་ཕྱེད་ལ། །ཡ་ཀི་སྤྱི་བོའི་གཙུག་རུམ་དུ། །གཡུ་འབྲུག་སྔོན་པོ་འཁྱིལ་པ་རྨིས། །གཡུ་ཡི་ན་བུན་འཐིབ་པ་རྨིས། །དུང་གི་ཁུ་འཕང་འབབ་པ་རྨིས། །གཡས་སུ་ཁྱུང་ཅིག་ལྡིང་བ་རྨིས། །གཡོན་དུ་རྒོད་ཅིག་འཁོར་བ་རྨིས། །དཔྲལ་བར་ཉི་མ་ཤར་བ་རྨིས། །གལ་རྟ་ཕྲག་ལ་བཀལ་བ་རྨིས། །གླང་དཀར་ལག་ཏུ་བཟུང་བ་རྨིས། །རྒྱབ་ཏུ་དགྲ་ལྔ་བསད་པ་རྨིས། །མདུན་དུ་ཆུ་མིག་རྡོལ་བ་རྨིས། །འོག་ན་སེང་གེ་ཞོན་པ་རྨིས། འདི་དོན་མ་འཚལ་གསུང་བར་ཞུ། །ཞེས་ཞུས་པའི་ལན་གསུངས་པ། ཨེ་མ་སྐལ་ལྡན་ལས་འཕྲོ་ཅན། །རྨི་ལམ་མི་ངན་རྨི་ལམ་བཟང༌། །སྐྱེས་བུ་ལས་དང་སྐལ་པར་ལྡན། །ཡ་ཀི་སྤྱི་བོའི་གཙུག་རུམ་ན། གཡུ་འབྲུག་སྔོན་མོ་འཁྱིལ་པ་དེ། །བླ་མ་རྗེ་བཙུན་བསྟེན་པ་ཡིན། །གཡུ་ཡི་ན་བུན་འཐིབ་པ་དེ། །སངས་རྒྱས་ཞིང་ཁམས་སླེབ་པ་ཡིན། །དུང་གི་ཁུ་འཕང་བབས་པ་དེ། །ཉོན་མོངས་ཐལ་བ་བརླན་པ་ཡིན། །གཡས་སུ་ཁྱུང་ཅིག་ལྡིང་བ་དེ། །དཔའ་བོ་མཁའ་འགྲོ་འདུ་བ་ཡིན། །གཡོན་དུ་རྒོད་ཅིག་ལྡིང་བ་དེ། །རིག་འཛིན་ཕོ་མོ་འདུ་བ་ཡིན། །དཔྲལ་བར་ཉི་མ་ཤར་བ་དེ། །འཕགས་པའི་སྤྱན་གྱིས་གཟིགས་པ་ཡིན། །གལ་རྟ་ཕྲག་ལ་བཀལ་བ་དེ། །ཐབས་ཤེས་ཟུང་དུ་འབྲེལ་བ་ཡིན། །གླང་དཀར་ཕྱག་ན་བསྣམས་པ་དེ། །བག་ཆགས་དབྱུག་པས་འདེད་པ་ཡིན། །རྒྱབ་ཏུ་དགྲ་ལྔ་བསད་པ་དེ། །དུག་ལྔ་ཉོན་མོངས་བསད་པ་ཡིན། །མདུན་དུ་ཆུ་མིག་རྡོལ་བ་དེ། །རྣལ་འབྱོར་བསོད་ནམས་སྐྱེ་བ་ཡིན། །འོག་ན་སེང་གེ་ཞོན་པ་དེ། །བདུད་བཞི་ཟིལ་གྱི་གནོན་པ་ཡིན། །ཞེས་བརྡ་དོན་བཀྲོལ་ནས་ལན་དུ་མགུར་འདི་གསུངས་སོ། །དེ་ཐམས་ཅད་དྭགས་པོ་ཞལ་མཇལ་གྱི་སྐོར་རོ།། །།དེ་ནས་དྭགས་པོས་ཟླ་བ་གཅིག་བསྒོམས་པས་དང་པོ་སྨན་བླ་མཆེད་བདུན་ཞལ་མཐོང༌།

ཉིན་གཅིག་རླུང་འགྲོ་འོང་གཅིག་གིས་ཆོག་པ་བྱུང༌། རླུང་ཀློད་ཙ་ཡལ་ནས་ཐལ། ཕྱི་དྲོ་རླུང་བཟུང་ཙ་ལོངས་སྐུའི་ཞིང་ཁམས་རབ་འབྱམས་རྣམས་ཞལ་མཐོང༌། དེ་ལ་ཡེངས་ནས་རླུང་བཏང་ཙ་ན་ནུབ་མོ་སྲོད་དུ་རེད་ནས་འདུག །བླ་མའི་ཏིང་ངེ་འཛིན་ལ་གནོད་སྙམ་ནས་དེ་ནུབ་མ་ཞུས། མཎྜལ་ཕུལ་ནས་གསོལ་བ་བཏབ། ཐོ་རངས་ནས་རླུང་བསྒོམས་ཙ་སངས་རྒྱས་སྟོང་རྩ་གཉིས་ཀྱི་གཙོ་བོ་ཤཱཀྱ་ཐུབ་པས་བྱས་པ་ཅིག་མཐོང༌། ནམ་ལངས་ནས་བླ་མ་ལ་ཞུར་སོང་ཙ། ཕྱག་བྱས་ཏེ་ཀུན་ཞུ་མ་ཁོམ་པར། བླ་མའི་ཞལ་ནས་ད་ཡི་དམ་གྱི་ཞལ་མཐོང་སྟེ་ལོངས་སྐུ་སྤྲུལ་སྐུ་གཉིས་མངོན་གསུམ་མཐོང༌། ཆོས་སྐུ་དང་ད་གཟོད་མཇལ་བར་འདུག་གི་གསུངས། ཡང་ཐང་ཅིག་གི་ཚེ། བླ་མ་ལྷ་རྗེ། རྗེ་བཙུན་གྱི་དྲུང་དུ་བཞུགས་པ་ལ་གསུངས་པ། གྲུབ་ཐོབ་བླ་མ་དམ་པ་དེ། མ་རིག་སེལ་བའི་ལམ་མཁན་ཡིན། །དད་པ་སྐྱོ་དུབ་མེད་པ་དེ། །བདེ་འགྲོར་འཁྲིད་པའི་ལམ་མཁན་ཡིན། །ཚོགས་དྲུག་སྣང་བ་ཐུག་ཕྲད་དེ། །རྣམ་རྟོག་འཇོམས་པའི་ལམ་མཁན་ཡིན། །གྲང་བ་མེད་པའི་རས་གོས་དེ། །ཞེན་པ་ལྡོག་པའི་ལམ་མཁན་ཡིན། །ལམ་མཁན་བཞི་ཡི་སྣ་དྲངས་ནས། །འགྲོ་ནི་ཏིང་འཛིན་ལམ་ལ་འགྲོ། །སླེབ་ནི་མྱ་ངན་འདས་པར་སླེབ། །རྣམ་རྟོག་འོད་གསལ་དབྱིངས་སུ་ཐིམ། །ང་རྣལ་འབྱོར་པ་ཡི་བདེ་སྐྱིད་འདི། །ཚོགས་དྲུག་སྣང་བ་གྲོགས་སུ་ཤར། །འཁོར་འདས་ལ་ཉམ་ང་མ་མཆིས་པས། །ང་རང་སེམས་རྒྱལ་པོ་ཡིན་ནམ་སྙམ། །རང་སེམས་རྟོགས་པའི་རྒྱལ་པོ་ལ། །རིན་ཆེན་བདུན་གྱི་རྒྱན་ཡོད་དེ། །དད་པ་འཁོར་ལོ་རིན་པོ་ཆེ། །ཉིན་མཚན་དགེ་བའི་ལས་ལ་སྦྱོར། །ཚུལ་ཁྲིམས་བཙུན་མོ་རིན་པོ་ཆེ། །རབ་ཏུ་མཛེས་པའི་རྒྱན་དང་ལྡན། །ཐོས་བསམ་དམག་དཔོན་རིན་པོ་ཆེ། ལོག་རྟོག་དགྲ་ཡི་གཡུལ་ངོ་འཇོམས། བརྩོན་འགྲུས་རྟ་མཆོག་རིན་པོ་ཆེ། །རྣལ་འབྱོར་བདག་མེད་དབྱིངས་སུ་སྐྱེལ། །ཁྲེལ་ཡོད་གླང་པོ་རིན་པོ་ཆེ། །ཕྱིན་ཅི་ལོག་གི་ལས་རྣམས་སྤངས། །བསམ་གཏན་བློན་པོ་རིན་པོ་ཆེ།

བསོད་ནམས་ཡེ་ཤེས་ཚོགས་གཉིས་རྫོགས། །ཤེས་རབ་ནོར་བུ་རིན་པོ་ཆེ། །རང་གཞན་གཉིས་ཀྱི་དགོས་འདོད་འབྱུང༌། །ཁྱེད་དེ་ལྟར་ཤེས་ན་ལེགས་ལགས་ཏེ། །དེང་སང་སྐྱེ་བོ་དམུ་རྒོད་རྣམས། །དུས་ད་ལྟ་གཡེང་བའི་དབང་དུ་སོང༌། །སང་འཆི་ཁར་འགྱོད་པ་འདི་རེ་མ་དགའ། །བུ་སྙིང་ནས་སྒྲུབ་པ་དངས་སུ་ལེགས། །ཞེས་གསུངས། ཡང༌། ས་བདག་རྒྱལ་པོའི་བདེ་སྐྱིད་འདི། །སྔོན་སྦྱིན་པ་རྣམ་བཞི་བཏང་ལགས་པས། །འཁོར་ལོས་སྒྱུར་བའི་རྒྱལ་པོར་སྐྱེས། །འཁོར་ལོས་སྒྱུར་བའི་རྒྱལ་པོ་ལ། །རིན་ཆེན་བདུན་གྱི་རྒྱན་ཡང་འདོགས། །འཁོར་ལོས་གང་དུ་སྒྱུར་བར་འགྲོ། །བཙུན་མོས་མཛེས་པའི་རྒྱན་ཡང་འདོགས། །དམག་དཔོན་ཕལ་གྱི་གཡུལ་ངོ་འཇོམས། །རྟ་མཆོག་རིན་ཆེན་གར་འདོད་ཕྱིན། །གླང་པོ་རིན་ཆེན་དམག་དཔུང་འཇོམས། །བློན་པོས་གྲོས་ཀྱི་ཕུལ་ཡང་ཕྱུང༌། །ནོར་བུ་རིན་ཆེན་དགོས་འདོད་འབྱུང༌། །དེ་འཕྲལ་དུ་བདེ་སྟེ་རྟག་ངེས་མེད། །ཁྱེད་འཇིག་རྟེན་བདེ་སྐྱིད་བཞེད་པ་ན། ཁྱེད་འདི་ལྟར་ཤེས་ན་བདེ་སྟེ་མཆི། །བདག་རྣལ་འབྱོར་པ་ཡི་བདེ་སྐྱིད་འདི། །ཚོགས་དྲུག་གི་སྣང་བ་གྲོགས་སུ་ཤར། །འཁོར་འདས་ལ་ཉམ་ང་མ་མཆིས་པས། །རང་སེམས་རྒྱལ་པོ་ཡིན་ནམ་སྙམ། །རང་སེམས་རྟོགས་པའི་རྒྱལ་པོ་ལ། །རིན་ཆེན་བདུན་གྱི་རྒྱན་ཡང་འདོགས། །བདག་ཐ་སྙད་ཚིག་ཕྱིར་མ་འབྲང་པར། །ཟབ་མོའི་ཆོས་ལ་མོས་པ་བྱས། །ངེས་ཤེས་བློ་ཡི་གཏིང་ནས་སྐྱེས། །དེ་བློན་པོ་གྲོས་ཀྱི་ཕུལ་ཡང་ཕྱུངས། །བླ་མ་རྗེ་ཡི་ཞལ་སྔ་ནས། །ཟབ་མོའི་གདམས་ངག་ང་རང་སྟོན། །ནཱ་རོ་པ་ཡི་བུ་རྒྱུད་ལ། །རྒྱུད་འགྲེལ་སྒྲོ་འདོགས་ཆོད་ཅིག་གསུངས། །གདམས་ངག་ཆེ་ཆེ་སྤུས་ཐུས་བྱས། །འཁོར་འདས་སྒྲོ་འདོགས་ཆོད་ལགས་པས། །མ་རིག་སྐྱེ་མེད་དུ་ཡལ་ནས་ཐལ། །རྟ་མཆོག་དུག་ལྔ་དབྱིངས་སུ་བསྐྱལ། །མང་པོ་ཚོགས་པའི་འདུ་འཛི་དེས། །གཡེང་བར་འདུག་པས་རི་ཁྲོད་འགྲིམ། ལམ་བསྐྱེད་རྫོགས་གཉིས་ལ་གཞི་བྱས་ནས། །རང་གི་སེམས་ཀྱི་རྩལ་ཡང་སྦྱངས། །ཁྱུང་ཕྲུག་མཁའ་ལ་གཤོག་བརྐྱང་འདྲ། །དེ་གར་བསྒྱུར་འཁོར་ལོ་རིན་པོ་ཆེ། །ཚོགས་དྲུག་སྣང་བ་ཧད་པོར་ཐལ། །འདོད་པའི་ཡོན་ཏན་ཆོག་ཤེས་པས། །ལོངས་སྤྱོད་ཆེ་ལ་དགའ་རུ་མེད།

བསྟོད་སྨད་ཚིག་གི་སྙན་སྡུག་མེད། །བར་ཆད་བདུད་ཀྱི་ཆོ་འཕྲུལ་འདི། །རང་སྣང་ཡིན་པས་འཇིགས་རྒྱུ་མེད། །སེམས་རྟག་ཆད་གཉིས་པོ་རང་ཡལ་ཐལ། །སྐྱེ་འཆི་གཉིས་ལ་སྐྲག་རྒྱུ་མེད། །དེ་དམག་དཔོན་གྱི་ལོག་རྟོག་འཇོམས་ཤིང་གདའ། །དེ་ལྟར་རྟོགས་པའི་རང་བཞིན་གྱིས། །སེམས་ཉིད་གདོད་ནས་དག་པ་ལ། །སྣང་བ་སློབ་དཔོན་དུ་འཆར་ཞིང་གདའ། འཁོར་བ་ཡེ་ཤེས་སུ་འཆར་ཞིང་གདའ། །རྣམ་རྟོག་གྲོགས་སུ་འཆར་ཞིང་གདའ། །ནགས་ལ་མེ་ཆེན་མཆེད་པ་བཞིན། །དེ་གླང་པོ་མེ་དཔུང་བསྐྱེལ་བ་འདྲ། །ཡེང་བ་མེད་པའི་རྣལ་འབྱོར་ལ། །དྲན་རྟོག་ཞེན་པ་རང་ཡལ་ཐལ། །མཁའ་ལ་བྱ་འཕུར་རྗེས་མ་མཆིས། །ཚོགས་དྲུག་རང་སྣང་གློ་བུར་ལ། །འཛིན་པ་མེད་པའི་གྲོགས་སུ་ཤར། །བཀག་པ་མེད་པས་གཟིགས་མོ་ཆེ། །བཙུན་མོ་མཛེས་པའི་རྒྱན་ཡང་འདོགས། །དེ་ལྟར་འདོགས་པའི་རྣལ་འབྱོར་ལ། །ཁྱབ་པ་ནམ་མཁའ་ལྟ་བུ་ལ། །སེམས་ཀྱི་ཁྱིམ་ལ་ཕྱི་ནང་མེད། །ངོས་བཟུང་མེད་པའི་སྣང་བ་ལ། །འོད་གསལ་སྒོམ་ལ་ཡངས་དོགས་མེད། །དབྱིངས་དང་ཡེ་ཤེས་གཉིས་མེད་ལ། །སྐུ་གསུམ་རྒྱུན་ལ་ཉིན་མཚན་མེད། །འབད་མེད་ཉི་ཟླ་ལྟ་བུ་ལ། །འོད་ཟེར་འབར་བ་ཕྱོགས་རིས་མེད། །ནོར་བུས་དགོས་འདོད་འབྱུང་བར་གོ །རིན་ཆེན་བདུན་གྱི་ནོར་མཆོག་འདི། །རྣལ་འབྱོར་པ་ཡི་རྒྱན་དུ་ཆེ། །སྲོག་དང་བྲལ་ཡང་འདི་མི་འབྲལ། ནོར་གྱི་དམ་པ་ཡིན་ནམ་སྙམ། །རྒྱལ་པོའི་ལོངས་སྤྱོད་སྨོན་རྒྱུ་མེད། །དེ་ཤོབ་བེ་ཡིན་ཡང་གུམ་པ་ལགས། །མི་ན་རེ་ལྟ་བ་ལྟ་བ་ཟེར། །བན་ཆུང་ངེད་ལ་ལྟ་རྒྱུ་མེད། །ལྟ་བ་ལྟ་བྱའི་ཡུལ་དང་བྲལ། །ལྟ་རྒྱུ་བྱུང་ན་གོལ་བ་ཡིན། །ལྟ་རྒྱུ་མེད་ན་ཐ་མལ་ཡིན། །རིག་པ་མཐོང་བ་ངོ་མཚར་ཆེ། །མི་ན་རེ་སྒོམ་པ་སྒོམ་པ་ཟེར། །བན་ཆུང་ངེད་ལ་སྒོམ་རྒྱུ་མེད། །བསྒོམ་རྒྱུ་བྱུང་ན་གོལ་བ་ཡིན། །བསྒོམ་རྒྱུ་མེད་ན་ཐ་མལ་ཡིན། །ཅི་མེད་ཅི་གསལ་ངོ་མཚར་ཆེ། །མི་ན་རེ་སྤྱོད་པ་སྤྱོད་པ་ཟེར། །བན་ཆུང་ངེད་ལ་སྤྱོད་རྒྱུ་མེད། །སྤྱོད་པ་སྤྱོད་པའི་ཡུལ་དང་བྲལ།

སྤྱོད་རྒྱུ་བྱུང་ན་གོལ་བ་ཡིན། །སྤྱོད་རྒྱུ་མེད་ན་ཐ་མལ་ཡིན། །ཤུགས་འབྱུང་སྤྱོད་པ་ངོ་མཚར་ཆེ། །མི་ན་རེ་འབྲས་བུ་འབྲས་བུ་ཟེར། །བན་ཆུང་ངེད་ལ་འབྲས་བུ་མེད། །འབྲས་བུ་བསྒྲུབ་བྱའི་ཡུལ་དང་བྲལ། །བསྒྲུབ་བྱ་བྱུང་ན་གོལ་བ་ཡིན། །བསྒྲུབ་རྒྱུ་མེད་ན་ཐ་མལ་ཡིན། །རང་སེམས་སངས་རྒྱས་ངོ་མཚར་ཆེ། །ཞེས་གསུངས་སོ། །རྗེ་བཙུན་སྙེ་ནམ་དྲོད་ཕུག་ཏུ་བཞུགས་ཏེ། རས་ཆུང་པ་ལ་དབུས་པ་སྟོན་པ་འདི་ལ་ཆོས་ཀྱི་དྲི་བ་གྱིས་དང་གསུངས་པས། རས་ཆུང་པས་ལྟ་སྒོམ་སྤྱོད་འབྲས་ཀྱི་འགག་ཏུ་དྲིལ་བའི་མགུར་འདི་གསུངས་པ། ལྟ་བ་ལྟ་རྒྱུ་མེད་པར་ཆ་མཆིས་ཀྱང༌། སྟོང་པ་དོན་ཕྱིར་ཤོར་བས་དོན་མ་རྟོགས། །འདི་རྟོགས་ཐབས་ཤིག་འདུག་གམ་མཆེད་གྲོགས་ཀུན། །ཁ་ལྟ་སྟོང་མཐར་ཤོར་བ་འདི་ཡ་ཆ་རུ་གདའ། །སྒོམ་པ་བསྒོམ་དུ་མེད་པར་ཆ་མཆིས་ཀྱང༌། །བརྩོན་འགྲུས་བསྒོམ་བསྲན་ཆུང་བས་ཏིང་འཛིན་རྩལ་མ་རྫོགས། །འདི་རྫོགས་ཐབས་ཤིག་འདུག་གམ་སྐལ་ལྡན་ཀུན། །སྒོམ་པ་སྤོམ་ཡོར་དུ་ཤོར་བ་འདི་ཡ་ཆ་རུ་གདའ། །སྤྱོད་པ་སྤྱོད་དུ་མེད་པར་ཆ་མཆིས་ཀྱང༌། །དགེ་སྡིག་འཆོལ་མར་སྤྱོད་པས་ཆོས་བརྒྱད་མགོ་མ་ནོན། །འདི་ནོན་ཐབས་ཤིག་འདུག་གམ་སྐལ་ལྡན་ཀུན། །སྤྱོད་པ་ཚུལ་འཆོས་ལ་ཤོར་བ་འདི་ཡ་ཆ་རུ་གདའ། །འབྲས་བུ་བསྒྲུབ་ཏུ་མེད་པར་ཆ་མཆིས་ཀྱང༌། །རེ་དོགས་ཡིད་སྨོན་ལ་ལུས་པས་ལོ་ཐོག་སད་ལ་ཤོར། །འདི་བསྒྲུབ་པའི་ཐབས་ཤིག་འདུག་གམ་མཆེད་གྲོགས་ཀུན། །རང་སེམས་འཁོར་བར་འཁྱམས་པ་འདི་ཡ་ཆ་རུ་གདའ། །ཞེས་དྲིས་པས། དྭགས་པོས་རྗེ་བཙུན་ཉིད་ལ་ལན་གསུང་བར་ཞུ་ཞུས་པས། རྗེ་བཙུན་གྱིས་མགུར་འདི་གསུང་སོ། །སྣང་དང་སྟོང་དང་དབྱེར་མེད་གསུམ། །བློས་བྱས་ཕྱོགས་སུ་མ་ཤོར་ན། །ལྟ་བ་ཙམ་གྱི་མཐར་ཐུག་ཡིན། །བདེ་དང་གསལ་དང་མི་རྟོགས་གསུམ། །ཞེན་པའི་ཕྱོགས་སུ་མ་ཤོར་ན། །སྒོམ་པ་ཙམ་གྱི་མཐར་ཐུག་ཡིན། །མ་བཅོས་མ་ཞེན་ལྷུག་པ་གསུམ། །ཚུལ་འཆོས་ཕྱོགས་སུ་མ་ལྷུང་ན། །སྤྱོད་པ་ཙམ་གྱི་མཐར་ཐུག་ཡིན། །མི་རེ་མི་དོགས་མི་སྒྲུབ་གསུམ། །ཡིད་སྨོན་གྱི་ཕྱོགས་སུ་མ་ལྷུང་བ།

འབྲས་བུ་ཙམ་གྱི་མཐར་ཐུག་ཡིན། །ཞེས་གསུངས་སོ། །ཡང་ཉིན་གཅིག་གི་ཚེ། བླ་མ་ལྷ་རྗེ་བར་དོའི་གདམས་པ་ཞུས་པ་ལ་གསུངས་པ། རྗེ་བླ་མ་རྣམས་ལ་ཕྱག་འཚལ་ལོ། །སྒོས་བཀའ་དྲིན་ཅན་ལ་སྐྱབས་སུ་མཆི། །བུ་ཁྱེད་ཀྱིས་གསོལ་བ་བཏབ་པའི་ངོར། །ངས་བར་དོ་འདི་ལ་དབྱངས་ཤིག་ལེན། །སྤྱིར་ཁམ་གསུམ་འཁོར་བའི་སེམས་ཅན་དང༌། །མྱ་ངན་འདས་པའི་སངས་རྒྱས་གཉིས། །དངོས་པོ་གཤིས་ཀྱི་གནས་ལུགས་གཅིག །ལྟ་བའི་བར་དོ་དེ་ལ་མཛོད། །སྣ་ཚོགས་ཤར་བའི་དཀར་དམར་དང༌། །བརྗོད་དུ་མེད་པའི་སེམས་ཉིད་གཉིས། །དབྱེར་མེད་གཉུག་མའི་ངང་དུ་གཅིག །སྒོམ་པའི་བར་དོ་དེ་ལ་མཛོད། །ཚོགས་དྲུག་ཏུ་ཤར་བའི་འཁྲུལ་སྣང་དང༌། །རང་སེམས་སྐྱེ་བ་མེད་པ་གཉིས། །གཉིས་མེད་ལྷན་ཅིག་སྐྱེས་པར་གཅིག །སྤྱོད་པའི་བར་དོ་དེ་ལ་མཛོད། །མདང་སུམ་རྨི་ལམ་བར་དོ་དང༌། །སད་ནས་རྫུན་དུ་ཤེས་པ་གཉིས། །སྒྱུ་མ་ལྟ་བུའི་ངང་དུ་གཅིག །རྨི་ལམ་བར་དོ་དེ་ལ་མཛོད། །མ་དག་ཕུང་པོ་རྣམ་ལྔ་དང༌། །དག་པ་རྒྱལ་བ་རིགས་ལྔ་གཉིས། །མི་རྟོགས་རྫོགས་རིམ་ངང་དུ་གཅིག །བསྐྱེད་རྫོགས་ཀྱི་བར་དོ་དེ་ལ་མཛོད། །ཐབས་ལས་བྱུང་བའི་ཕ་རྒྱུད་དང༌། །ཤེས་རབ་ལས་བྱུང་མ་རྒྱུད་གཉིས། །དབང་གསུམ་ལྷན་ཅིག་སྐྱེས་བར་གཅིག །གདམས་ངག་གི་བར་དོ་དེ་ལ་མཛོད། །རང་དོན་ཆོས་སྐུ་འགྱུར་མེད་དང༌། །གཞན་དོན་གཟུགས་སྐུ་འགྱུར་མེད་གཉིས། དབྱེར་མེད་གཉུག་མའི་ངང་དུ་གཅིག །སྐུ་གསུམ་གྱི་བར་དོ་དེ་ལ་མཛོད། །མ་དག་སྒྱུ་ལུས་མངལ་སྒོ་དང༌། །དག་པ་ལྷ་ཡི་རྣམ་པ་གཉིས། །བར་དོ་འོད་གསལ་ངང་དུ་གཅིག །འབྲས་བུའི་བར་དོ་དེ་ལ་མཛོད། །ཅེས་བར་དོ་བརྒྱད་ཀྱི་མགུར་གསུངས་པའོ། །ཡང་དུས་རེ་ཞིག་གི་ཚེ། རྗེ་བཙུན་གྱི་ཞལ་ནས། བུ་དབུས་པ་སྟོན་པ་དབུས་སུ་སོང་ལ་སྒོམ། སྔར་གྱི་འཕྲང་ཚོ་ངས་བསལ་བ་ཡིན། ད་མངོན་པར་ཤེས་པའི་འཕྲང་ཡོད། མངོན་ཤེས་བྱུང་ཙ་ལྷ་ཡི་བུ་ཡི་བདུད་འཇུག་པ་ཡིན་པས་ཤིན་ཏུ་གསང་བ་གལ་ཆེ།

ལར་དབང་པོ་རྣོན་པོ་རྒྱུ་ཡི་སྟོབས་ཅན་ལ་བདུད་ཀྱིས་མི་ཚུགས་པ་ཡིན། ཁྱེད་དབང་པོ་རྣོན་པོ་འདུག་སྟེ། གསང་སྔགས་གསང་ནས་འགྲུབ་པས་གསང་ནས་སྒྲུབ་པ་གྱིས་ཤིག །སེམས་ཅན་ལ་ཡང་ཕན་པར་འདུག་པས་ཚོགས་ཀྱང་སྐྱོངས་ཤིག་གསུངས། ཚོགས་པ་སྐྱོང་བའི་དུས་ནམ་ལགས་ཞུས་པས། སེམས་ཀྱི་ངོ་བོ་མཐོང་ནས་དེ་བརྟན་པར་དང་སྐྱོང་བ་ཡིན། ཅི་ཞིག་ལྟ་ན་ད་ལྟ་དང་འདྲ་བ་མ་ཡིན་པའི་རྟོགས་པ་སྐྱེ་བས་དེ་ཡི་དུས་སུ་ཚོགས་པ་སྐྱོངས། རླུང་ལག་སོ་ལ་དྲོངས་པ་འདུག་གི་མི་འདུག་ལྟོས། དེ་དྲོངས་པར་འདུག་ན་རླུང་གི་འཕྲང་ལས་ཐར་བ་ཡིན་གསུངས་པས། དེ་ནུབ་རྡོ་ལེབ་ཅིག་གི་སྟེང་དུ་ཐལ་བ་བླུགས་ནས་སོར་མོ་བཅུ་ནས་རླུང་གཅུན་ཙ་ན་ནམ་ཕྱེད་ཙམ་ནས་ཐལ་བ་བུན་བུན་འདུག །ནང་པར་བླ་མའི་སྤྱན་སྔར་དེ་ལྟར་བྱས་ཙ་ན། བླ་མའི་ཞལ་ནས། རྩ་རླུང་ལ་དབང་ཐོབ་བྱ་བ་ནི་མིན་ཏེ་རླུང་ལས་རུང་བྱ་བ་ཡིན་པ་ད་ང་དང་འགྲོགས་མི་དགོས། ལུས་སྤྲུལ་པ་དང་བསྒྱུར་བ་ལ་སོགས་པའི་ཆོ་འཕྲུལ་དང༌། མཆོག་ཐུན་མོང་གཉིས་ཀའི་དངོས་གྲུབ་ཐོབ་ནས་འོང་གི་ཡང་རས་ཆུང་པ་དང༌། སེ་བན་རས་པ་དང་མཉམ་མེད་དྭགས་པོ་རིན་པོ་ཆེ་གསུམ་ལ་དོ་ནུབ་རྨི་ལམ་ལྟོས་ཤིག་གསུངས་ནས་བལྟས་པས། རས་ཆུང་པས། ཐང་དཀྱིལ་ཅིག་ཏུ་བོང་བུ་ཅིག་ལ་ལན་ཚྭ་བཀལ་ནས་དེད། དུང་ཅིག་འབུད་ཅིང་ཕྱིན་པ་རྨིས་ཞུས་པས། ཁྱོད་ཀྱི་ཟེར་བ་ལྟར་སྐད་ཆེར་འོང༌། ངས་གར་ཁྱབ་ཏུ་ཁྱོད་ཀྱི་གྲགས་པས་ཁྱབ་པར་འདུག །བརྒྱུད་པ་འཆད། གདམས་ངག་ལ་ཚྭ་བཞིན་དུ་འགྲིམ་གསུངས་སོ། །སེ་བན་རས་པས། སུམ་མདོ་ནས་མེ་འབར་བས་དབང་པོའི་སྒོ་ཐམས་ཅད་མྱུག་མྱུག་བྱུང་བ་ཞིག་རྨི་ཞུས་པས། ཚེ་འདིར་འགྲོ་དོན་མི་འབྱུང༌། གཏུམ་མོ་དྲོད་ཀྱི་ཡེ་ཤེས་ཀྱི་རྣམ་རྟོག་གི་དྲི་མ་བསྲེགས་ནས་ཕྱི་མར་གཟུགས་སྐུའི་སྣང་བ་རྒྱ་ཆེར་འཆར་གསུངས། མཉམ་མེད་དྭགས་པོ་རིན་པོ་ཆེས། བྲག་དཀར་པོ་རེ་རྒྱལ་གྱི་རྩེར་ཕྱིན། ཉི་མ་ཤར། རྒོད་མང་པོས་བསྐོར་བ་ཅིག་རྨིས་ཞུས་པས།

ད་འདི་ནས་ཤར་གྱི་ཕྱོགས་ན་སྒམ་པོ་གདར་གྱི་རི་བྱ་བ་རྒྱལ་པོ་གདན་ལ་བཞུགས་པ་འདྲ་བ་རྩེ་མོ་རིན་ཆེན་པྲོག་ཞུ་ལྔ་རུ་ཡོད་པ། ཤིང་སྤང་གསེར་གྱི་མཎྜལ་གྱི་བཀོད་པ་ལྟ་བུ། མདུན་རི་རིན་ཆེན་སྤུངས་པ་འདྲ་བ། རི་བདུན་བློན་པོ་ཕྱག་འཚལ་བ་ལྟ་བུ། དེ་ཡི་མགུལ་ན་ཁྱོད་ལ་ང་ཡི་ཞྭ་འདི་ལྟ་བུ་གནས། བྲག་རི་ཆེན་པོ་ཅིག་གི་མདུན་དུ་འགྲོ་དོན་དཔག་ཏུ་མེད་པ་འབྱུང༌། བྱ་རྒོད་འདུ་བ་བཞིན་སྐལ་ལྡན་གྱི་སློབ་མ་མང་པོ་འདུ་བས་ད་དབུས་སུ་སོང་གསུངས་ནས་མགུར་འདི་གསུངས་སོ། །བུ་སྟོན་པ་དབུས་སུ་བཞུད་མི་བཞུད། །སྟོན་པ་དབུས་སུ་བཞུད་པ་ན། །སེམས་རེས་འགའ་ཡུལ་གྱི་སྣང་བ་འཆར། །ཡུལ་གྱི་སྣང་བ་ཤར་ཙམ་ན། །ཆོས་ཉིད་གཏན་ཡུལ་མ་ལགས་པ། ཡུལ་སྣང་སྒྱུ་མར་ཤེས་གྱིས་ལ། །ཡུལ་སྣང་མེད་རྣལ་འབྱོར་ཉམས་སུ་ལོང༌། །ཕ་ང་ལ་བསྟན་རྒྱུ་དེ་ལས་མེད། །བུ་ཁྱེད་ལ་བསྒོམ་རྒྱུ་དེ་ལས་མེད། །སེམས་རེས་འགའ་དགྲ་ཡི་སྣང་བ་འཆར། །དགྲ་སྡང་སྣང་བ་ཤར་ཙམ་ན། །དགྲ་སྡང་སྒྱུ་མར་ཤེས་གྱིས་ལ། །དགྲ་སྡང་མེད་རྣལ་འབྱོར་ཉམས་སུ་ལོང༌། །ཕ་ང་ལ་བསྟན་རྒྱུ་དེ་ལས་མེད། །བུ་ཁྱེད་ལ་བསྒོམ་རྒྱུ་དེ་ལས་མེད། །སེམས་རེས་འགའ་གཉེན་གྱི་སྣང་བ་འཆར། །གཉེན་གྱི་སྣང་བ་ཤར་ཙམ་ན། གཉེན་འབྲེལ་སྒྱུ་མར་ཤེས་གྱིས་ལ། །གཉེན་ཞེན་མེད་རྣལ་འབྱོར་ཉམས་སུ་ལོང༌། །ཕ་ང་ལ་བསྟན་རྒྱུ་དེ་ལས་མེད། །བུ་ཁྱོད་ལ་བསྒོམ་རྒྱུ་དེ་ལས་མེད། །སེམས་རེས་འགའ་ནོར་གྱི་སྣང་བ་འཆར། །ནོར་གྱི་སྣང་བ་ཤར་ཙམ་ན། །ནོར་ཟས་སྒྱུ་མར་ཤེས་གྱིས་ལ། །ནོར་འཛིན་མེད་རྣལ་འབྱོར་ཉམས་སུ་ལོང༌། །ཕ་ང་ལ་བསྟན་རྒྱུ་དེ་ལས་མེད། །བུ་ཁྱེད་ལ་བསྒོམ་རྒྱུ་དེ་ལས་མེད། །སེམས་རེས་འགའ་ཟས་ཀྱི་སྣང་བ་འཆར། ཟས་ཀྱི་སྣང་བ་ཤར་ཙམ་ན། །ཞིམ་མངར་སྒྱུ་མར་ཤེས་གྱིས་ལ། །ཟག་མེད་ཏིང་འཛིན་ཉམས་སུ་ལོངས། །ཕ་ང་ལ་བསྟན་རྒྱུ་དེ་ལས་མེད། །བུ་ཁྱེད་ལ་བསྒོམ་རྒྱུ་དེ་ལས་མེད། །སེམས་རེས་འགའ་གོས་ཀྱི་སྣང་བ་འཆར།

གོས་ཀྱི་སྣང་བ་ཤར་ཙམ་ན། །འཇམ་ལེགས་སྒྱུ་མར་ཤེས་གྱིས་ལ། །གཏུམ་མོའི་བདེ་དྲོད་ཉམས་སུ་ལོང༌། །ཕ་ང་ལ་བསྟན་རྒྱུ་དེ་ལས་མེད། །བུ་ཁྱོད་ལ་བསྒོམ་རྒྱུ་དེ་ལས་མེད། །སེམས་རེས་འགའ་གྲོགས་ཀྱི་སྣ་བ་འཆར། །གྲོགས་ཀྱི་སྣང་བ་ཤར་ཙམ་ན། །ཟླ་གྲོགས་སྒྱུ་མར་ཤེས་གྱིས་ལ། །རང་བྱུང་ཡེ་ཤེས་ཉམས་སུ་ལོང༌། །ཕ་ང་ལ་བསྟན་རྒྱུ་དེ་ལས་མེད། །བུ་ཁྱེད་ལ་བསྒོམ་རྒྱུ་དེ་ལས་མེད། །སེམས་རེས་འགའ་འཆི་བའི་སྣང་བ་འཆར། །སྐྱེ་འཆིའི་སྣང་བ་ཤར་ཙམ་ན། །སྐྱེ་འཆི་སྒྱུ་མར་ཤེས་གྱིས་ལ། །སེམས་སྐྱེ་མེད་ཀྱི་རྣལ་འབྱོར་ཉམས་སུ་ལོང༌། །ཕ་ང་ལ་བསྟན་རྒྱུ་དེ་ལས་མེད། །བུ་ཁྱོད་ལ་བསྒོམ་རྒྱུ་དེ་ལས་མེད། །སེམས་རེས་འགའ་བླ་མའི་སྣང་བ་འཆར། །བླ་མའི་སྣང་བ་ཤར་ཙམ་ན། །ཅིར་སྣང་ཆོས་སྐུར་ཤེས་པར་མཛོད། །འབྲལ་མེད་ཀྱི་རྣལ་འབྱོར་ཉམས་སུ་ལོང༌། །ཕ་ང་ལ་བསྟན་རྒྱུ་དེ་ལས་མེད། བུ་ཁྱེད་ལ་བསྒོམ་རྒྱུ་དེ་ལས་མེད། །བླ་མ་ཡང་སྒྱུ་མ་རྨི་ལམ་འདྲ། །ཐམས་ཅད་སྒྱུ་མར་ཤེས་པར་མཛོད། །ཤར་སྒམ་པོ་གདར་གྱི་རི་བོ་འདི། །རྒྱལ་པོ་གདན་ལ་བཞུགས་པ་འདྲ། རྒྱབ་རི་དར་དཀར་ཕྱར་བ་འདྲ། །མདུན་རི་རིན་ཆེན་སྤུངས་པ་འདྲ། །རྩེ་མོ་རིན་ཆེན་པྲོག་ཞུ་འདྲ། རི་བདུན་བློན་པོ་འདུད་པ་འདྲ། །ཤིང་སྤང་གསེར་གྱི་མཎྜལ་འདྲ། །དེ་ཡི་མགུལ་ན་གདུལ་བྱ་ཡོད། །ཁྱོད་དེ་རུ་སོང་ལ་འགྲོ་དོན་གྱིས། །བུ་ཁྱོད་ཀྱི་འགྲོ་དོན་འགྲུབ་སྟེ་མཆི། །ཞེས་གསུངས་ནས་ཁྱེད་ཀྱི་མིང་ཡང་དགེ་སློང་རྡོ་རྗེ་འཛིན་པ་འཛམ་གླིང་གྲགས་པ་ཡིན་གསུངས་ནས་དབང་དང་བྱིན་རླབས་གཉིས་ཀའི་བཀའ་དང༌། ཆོས་ཐམས་ཅད་རྫོགས་པར་གནང་ནས། བླ་མའི་ཞལ་ནས་ད་དབུས་སུ་སོང་ལ་སྒོམས་གསུངས་དེ་ནས་ཤིང་སྟག་མའི་ནགས་ཡོད་པའི་ལུང་པ་ཅིག་གི་ཆུ་ལ་རྡོ་ཟམ་ཆུང་ངུ་ཞིག་ཡོད་པའི་བར་ལ་སྐྱེལ་མ་མཛད་ནས། དབུས་པ་སྟོན་པ་རྟེན་འབྲེལ་ཞིག་གི་གནད་ཕར་ཁར་ང་འགྲོ་མི་བཏུབ་པར་འདུག་པས།

འོ་སྐོལ་ཕ་ཕད་ཀྱི་ཕྲིན་བསྒོས་འདིར་བྱ་ཡི། ཁྱོད་ཁྲེས་པོ་ཕོག་ལ་འདིར་སྡོད་གསུངས། རྗེ་བཙུན་གྱིས་ཟམ་སྔུར་གྱི་ཁ་ལ་ཕྱེད་སྐྱིལ་ཞིག་མཛད་ནས་བཞུགས་པ་ལ། ཞབས་གཡས་པ་གཏད་ཅིང་ཕྱག་མང་དུ་བཙལ་བས། དབུ་བཏེགས་ཙ་ཞབས་ཀྱི་པདྨོ་ལ་གཏུག་ཅིང་གསོལ་བ་བཏབ་པས་དེའི་རྟེན་འབྲེལ་གྱིས་ཤིན་ཏུ་གཉེས་ནས། ཨ་རུ་ར་གསེར་མདོག་གཅིག །མེ་ཆ་གཅིག །བུ་རམ་ཅ་ཀོ་ར་གཅིག་གནང་ནས་ང་ལ་དགེ་སྦྱོར་སྐྱེ་དཀའ་བར་བྱུང་སྟེ། གདམས་ངག་འདི་ལ་བརྟེན་ནས། རྟོགས་པ་ཁྱད་པར་ཅན་རྒྱུད་ལ་སྐྱེས་པ་ཡིན། ཁྱོད་ཀྱང་བར་སྐབས་སུ་དགེ་སྦྱོར་ལ་འཕེལ་འགྲིབ་བྱུང་ན་གདམས་ངག་འདི་དགོས་པ་ཡིན་གསུངས་ནས། ཕྱག་རྒྱ་ཆེན་པོ་རླུང་སེམས་གཉིས་མེད་ཀྱི་ངོ་སྤྲོད་གནང་ནས། ལར་ཁྱོད་ལ་སྒོམ་ཆེན་མཐར་ཐུག་པ་ཅིག་འོང་བར་འདུག །བུ་དབུས་པ་སྟོན་པ། ཁྱོད་ཕ་ཚན་གྱི་ཁེ་གྲགས་སྤངས། གཉེན་འདུན་གྱི་ཐག་པ་ཆོད། ཚེ་འདིའི་གདོས་ཐག་མེད་པར་གྱིས། རི་ཡི་བུ་གྱིས། ཆོས་ཐམས་ཅད་གཅིག་ཏུ་དྲིལ་ལ་ཉམས་སུ་ལོང༌། མི་རྒན་ང་ལ་གསོལ་བ་ཐོབ། སྤྱིར་དུག་གསུམ་རྒྱས་པའི་མི་དང་འགྲོགས་སུ་མི་རུང་སྟེ་དེའི་གྲིབ་འཕོག་པ་ཡིན། དེ་གང་ཡིན་ན་སྣང་བ་དགྲར་ལངས་པའི་མི། ཆོས་དང་གང་ཟག་ཐམས་ཅད་ལ་ངན་སྨྲས་བྱེད་ཅིང་འཐབ་པའི་རིགས་ཡོད། དེའི་ནང་ན་ཞེ་སྡང་མེ་འབར་བ་ལྟ་བུ་ཡོད་པ་ཡིན། དཔེར་ན་སེམས་ཅན་སྦྲུལ་ལ་གཤོག་པ་ནི་མེད། རྐང་ལག་ནི་མེད། སྦྲུལ་ལས་ཉམ་ཐག་པ་མེད་པ་ལ། ཁོ་མཐོང་བ་ཙམ་ནས་མི་ཐམས་ཅད་བྲེད་ཅིང་དངངས་པ་དེ། ནང་ན་ཞེ་སྡང་ཡོད་པས་ན་ཕྱི་རོལ་གྱི་སྣང་བ་ཐམས་ཅད་དགྲར་ལང་བ་ཡིན། ཡང་གང་ཟག་ཁ་ཅིག །རྡོ་བུག་པ་ཅན་དང་ཤིང་ཉ་ག་ཅན་ཚུན་ཆད་ཚག་བྱེད་པ་ཡོད། རྒས་ན་རྒས་བརྒྱགས། ཤི་ན་དུར་བརྒྱགས་དགོས་དེ་མེད་ན་ཆོས་འཆོར། གཞན་དོན་དང་ཚོགས་པ་ཡང་ནོར་དགོས་ཟེར་ནས། ཐ་ན་བུན་སྐྱེད་ལ་སོགས་པ་ལོག་འཚོ་འབའ་ཞིག་བྱེད་པ་ཡོད་དེའི་ནང་དུ་འདོད་ཆགས་ཚྭ་ཆུ་ཁོལ་བ་ལྟ་བུ་ཡོད་པ་ཡིན།

ཡང་གང་ཟག་ཁ་ཅིག་ཡང་དག་པའི་དོན་བསྒོམ་པའི་དུས་ད་ལྟ་མ་ཡིན། ཚེ་གཅིག་ལུས་གཅིག་ལ་སངས་རྒྱས་པ་ཤེས་བྱ་ལ་མི་སྲིད། ཚོགས་མ་བསགས། སྒྲིབ་པ་མ་སྦྱངས། སྙིང་རྗེ་མ་བསྒོམས་པས་ཉན་ཐོས་སུ་གོལ། ཐབས་ཁྱད་དུ་བསད་པས་ཆད་ལྟ་ཡིན་ཟེར་བ་ཡོད་དེའི་ནང་ན་གཏི་མུག་མུན་ལྟར་འཐིབ་པ་ཡོད་པ་ཡིན། དེ་འདྲའི་མི་དང་གཏམ་བྱེད་དུའང་མི་རུང༌། གཏམ་བྱས་ན་དང་པོ་ཁྱོད་པ་སུ་ཡིན་ཟེར་ནས་འོང༌། ཆོས་གང་ཡིན་བླ་བོ་འདྲ་བ་ལ་བརྟེན་ནས་ཁོ་ཞེ་སྡང་ལང་སྟེ་ཆོས་དང་གང་ཟག་གཉིས་ཀ་ལ་སྐུར་པ་འདེབས། བདག་གཞན་གཉིས་ཀ་ངན་འགྲོར་འགྲོ་བའི་རྒྱུ་གསོག་པས་དེས་ན། ཐོས་ནས་བློ་ཆུང་དེ་ཡིས་སྤོང་བྱེད་དེ། སྤངས་ནས་སྐྱབས་མེད་གྱུར་པ་དེ་ནི་མནར་མེད་འགྲོ། བྱ་བ་དེའི་དུས་སུ་འབྱུང་བས་བདག་ལ་བརྟེན་ནས་གཞན་རྒྱུད་སྲེག་པའི་སྡིག་པ་གསོག་པས། དུག་གསུམ་རྒྱས་པའི་མི་དང་འགྲོགས་སུ་མི་རུང༌། དམ་ཚིག་གི་ཆོས་ཀྱི་ནང་ན། ཉན་ཐོས་ནང་ན་ཞག་བདུན་འདས། །ཞེས་བྱ་བའི་དོན་དེ་འདྲ་ལ་ཟེར་བ་ཡིན། སྤྱིར་ཡང་རི་དྭགས་སྨས་མའམ་བྱ་བཞིན་དུ་ཟོན་བག་ཆེ་བར་བྱ། ཞི་བ་དུལ་བ་རྩེ་རག་ཆུང་བར་བྱ། བཟོད་བག་ཆེ་བ་ཐམས་ཅད་དང་མཐུན་པར་བྱ། གཙང་སྦྲ་ཤིན་ཏུ་ཆེ་བར་བྱ། རི་དང་མཚམས་དང་སྨྲ་བཅད་དང༌། འདག་ཆར་གསུམ་གྱིས་དུས་འདའ་བར་བྱ། རང་སེམས་སངས་རྒྱས་སུ་རྟོགས་ཀྱང༌། བླ་མ་རྡོ་རྗེ་སློབ་དཔོན་མི་སྤོང་བ་ལ་བསླབ། བསགས་སྦྱོང་གཉིས་པོ་རང་སར་དག་ཀྱང༌། ཚོགས་ཆུང་ངུ་ཆུང་ངུ་ནས་བསགས། ལས་འབྲས་ནམ་མཁའ་ལྟ་བུར་གོ་ཡང༌། སྡིག་པ་ཕྲ་ཞིང་ཕྲ་བ་ལ་འཛེམ། མཉམ་བཞག་རྗེས་ཐོབ་མེད་པའི་ཉམས་ཡོད་ཀྱང༌། ཐུན་བཞིའི་རྣལ་འབྱོར་རྒྱུན་ཆད་མེད་པར་ཉམས་སུ་ལོང༌། བདག་གཞན་མཉམ་པ་ཉིད་དུ་གོ་ཡང༌། ཆོས་དང་གང་ཟག་ལ་སྐུར་པ་མི་གདབ་གསུངས། ཁྱེད་བྱ་ལོ་རྟ་ཟླ་བའི་ཚེས་བཅུ་བཞི་ལ་བྲིན་དང་སྙེ་ནམ་མཚམས་སུ་སླེབ་པར་གྱིས་གསུངས་ཏེ། དེའི་ཚེ་དྭགས་པོ་ལ་སྐྱེལ་ཆོས་ཞལ་ལྟའི་མགུར་འདི་གསུངས་སོ། །བུ་སྤྲོས་བྲལ་སེམས་ལ་འཆར་དུས་སུ། །ཐ་སྙད་ཚིག་ཕྱིར་མ་འབྲང་ཅིག

།དོན་མེད་འབད་རྩོལ་བྱས་ཉན་ཡོད། །བུ་ང་རྒྱལ་མེད་པའི་ངང་ལ་ཞོག །རང་གྲོལ་ནང་ནས་ཤར་དུས་སུ། །ཚད་མའི་སྦྱོར་བ་མ་འགོད་ཅིག །ཆོས་བརྒྱད་སྒྲོག་ཏུ་ཚུད་ཉེན་ཡོད། །བུ་རྣམ་རྟོག་མེད་པའི་ངང་ལ་ཞོག །རང་སེམས་ངོ་བོ་མཐོང་དུས་སུ། །ཆད་པའི་སྟོང་པར་གོལ་ཉེན་ཡོད། །བུ་སྤྲོས་པ་མེད་པའི་ངང་ལ་ཞོག །གཉུག་མའི་ངང་ལ་འཇོག་དུས་སུ། །ལུས་ངག་དགེ་སྦྱོར་མ་གཡེང་ཅིག །མི་རྟོགས་ཡེ་ཤེས་ཡལ་ཉེས་ཡོད། །བུ་མ་བཅོས་ལྷུག་པའི་ངང་ལ་ཞོག །གནས་ལུགས་གཏན་ལ་འབེབས་དུས་སུ། །རྟགས་མཚན་འདོད་པ་མ་སྐྱེད་ཅིག །བདུད་ཀྱི་ལུང་བསྟན་འོང་ཉེན་ཡོད། །བུ་ཁྱེད་འཛིན་མེད་པའི་ངང་ལ་ཞོག །ལུང་བསྟན་མངོན་ཤེས་བྱུང་དུས་སུ། །ཆེད་འཛིན་ཞེན་པ་མ་བྱེད་ཅིག །དགའ་རློམ་བདུད་ཀྱི་འཁྱེར་ཉེན་ཡོད། །བུ་རེ་དོགས་མེད་པའི་ངང་ལ་ཞོག །ཕ་ང་ལ་བསྟན་རྒྱུ་དེ་ལས་མེད། །བུ་གོའམ་དབུས་པ་སྟོན་པ་བ། །ཞེས་གསུངས་ནས་ལྷ་རྗེ་སྟོན་པ། ཁྱོད་ཀྱིས་སེམས་ཅན་མང་པོ་ལ་ཕན་ཐོག་པར་འདུག་གསུངས་ནས། ལུང་བསྟན་ཞལ་ལྟ་མང་དུ་མཛད་ནས་རྗེ་བཙུན་ཡར་བྱོན་ཏེ། སློབ་མ་རས་པ་རྣམས་བསགས་ནས་ལྷ་རྗེ་སྟོན་པ་དེས་སེམས་ཅན་མང་པོ་ལ་ཕན་ཐོག་པར་འདུག །མདང་ང་ཡི་རྨི་ལམ་ན་ང་ཡི་རྩ་ནས་བྱ་སེར་པོ་ཅིག་དབུས་སུ་འཕུར་ནས་སོང་བ་རི་ཆེན་པོ་ཞིག་གི་རྩེ་ལ་བབས་པ་ལ། ཕྱོགས་ཕྱོགས་ནས་བྱ་ངང་པའི་ཚོགས་མང་པོ་འདུས་ནས་དར་ཅིག་ནས་དེ་རྣམས་ཕྱོགས་ཕྱོགས་སུ་འཕུར་ནས་སོང་བ་ལ། ངང་པ་རེ་རེ་ལ་ཡང་ངང་པ་གཡོག་ལྔ་བརྒྱ་ལྔ་བརྒྱ་རེ་ཙམ་འདུས་ནས་ལུང་པའི་གཤེས་དང་ཕྱོགས་ཐམས་ཅད་ངང་པ་སེར་ཉོག་གི་གང་བ་ཅིག་རྨིས། ཁོ་བོ་རྣལ་འབྱོར་པ་ཡིན་པ་ལ་ཁོ་བོའི་རྗེས་སུ་འཇུག་པ་ཐམས་ཅད་རབ་ཏུ་བྱུང་བ་འབའ་ཞིག་འོང་བར་གདའ། ཁོ་བོས་ཀྱང་སངས་རྒྱས་ཀུན་གྱི་བསྟན་པ་ལ་བྱ་བ་བྱས་ནས་འདུག་གསུངས་སོ། །རྗེ་བཙུན་ཆེན་པོ་མི་ལ་རས་པ་དང་མཉམ་མེད་དྭགས་པོ་རིན་པོ་ཆེ་ཡབ་སྲས་ཀྱི་ཞུས་པ་དང་ལན་གྱི་སྐོར་རོ།། །།དེ་ནས་དྭགས་པོ་དབུས་སུ་བྱོན་ཏེ་སྔོན་བཀའ་གདམས་ཀྱི་བླ་མ་རྣམས་ཀྱིས་ངེད་ཀྱི་རྟགས་མ་ཤོར་བར་ཤོག་གསུངས་པས།

དབུ་ཞྭ་སེར་ཚོས་བྱས་པ་ཅིག་དང༌། ན་བཟའ་ལ་ཕྲུག་གང་བཏགས་པ་ཅིག་དང༌། སྐུ་འགགས་ཧ་ཟླུམ་མཛད་པ་གཅིག་དང༌། ཆས་སྒྱུར་མཛད་པ་ལ་སོགས་པ་སྔར་ཇི་ལྟར་གསུངས་བཞིན་མཛད་ནས། སྙུག་རུམ་པའི་སར་བྱོན་པས་ཁོང་གི་ཞལ་ནས། ཁྱོད་ལ་རྣལ་འབྱོར་པའི་ཡོན་ཏན་ཅི་ཡོད་གསུངས་པས། རླུང་ཕྱི་ནང་དུ་མི་རྒྱུ་བའི་འོད་གསལ་ནམ་མཁའ་ལྟར་དག་གསུངས་པས། ཁྱོད་ལ་ཡོན་ཏན་བཟང་པོ་སྐྱེས་འདུག །ད་སེམས་ཅན་གྱི་དོན་བྱ་རན་གསུངས་པས། ང་ལ་ཚེ་ཡི་རྟེན་འབྲེལ་འབྲིང་ཙམ་ལས་མེད་པས། སྔོན་ལ་སྒྲུབ་པ་རང་གཅེས་ནས་འོང་ཞུས་པས། ཚེ་བསྲིང་བའི་གདམས་ངག་ང་ལ་ཡོད་གསུངས་ནས་ཁོང་ཅག་གི་བླ་མ་ལ། རྣལ་འབྱོར་པའི་ཐུགས་དམ་སྒྲོལ་མ་དཀར་མོ་དང་སྙུང་རུམ་པ་གཉིས་མི་ལབ་ལབ་བྱེད་པས། དེའི་སྒྲུབ་ཐབས་གནང་ངོ༌། །དེ་ནས་གཉལ་དུ་བཞུགས་པའི་ཚེ་བླ་མའི་གསུང་དྲན་ནས་རྒྱ་བ་སེར་རེ་ལ་གསེར་ཞོ་བཅུ་གཉིས་ལ་ནས་འཇལ་ནས་ར་སྒོམ་རས་པ་གྲོགས་སུ་ཁྲིད་ནས་བྱོན་པས་ཡར་ལུང་མདོར་སླེབ་ཙ་གཙང་ནས་ཚོང་པ་འོང་བ་དང་འཕྲད་དེ་རྣམས་ལ་བྲིན་པ་སྤྱི་དུས་སུ་ཁམས་བདེའམ། བླ་མ་རྗེ་བཙུན་སྐུ་ཁམས་བདེ་བར་བཞུགས་སམ་དྲིས་པས། བྲིན་པ་སྤྱི་དུས་ཁམས་བདེ། བླ་མ་རྗེ་བཙུན་རྟ་ཟླ་བའི་ཚེས་བཅུ་བཞིར་གཤེགས་ཟེར་ནས། ཕྱག་འཁར་དང༌། དབུ་ཞྭ་དང༌། ན་བཟའ་རས་གཅིག་དང་དེ་རྣམས་མཆོད་པའི་རྟེན་དུ་བསྐུར་འདུག་པ་གཏད། དེའི་མོད་ལ་སྤྱན་ཆབ་མང་པོ་ཡང་ཤོར་དྲན་མེད་དུ་བརྒྱལ་ནས་སོང་སྐད། དེར་རྩ་ན་ཡོད་པ་རྣམས་ཀྱི་ཕྱག་ཞབས་ལ་སྐུ་མཉེ་ཕུལ། ཞལ་ངོ་ལ་ཆུ་མང་པོ་གཏོར་བས་ད་ཅིག་དྲན་པ་རྙེད་ནས། གསེར་སྲང་གང་ཁ་ཕྱེས་ནས་བྲིན་གྱི་ཕྱོགས་སུ་གཏོར་ནས་མཆོད་དེ་བླ་མ་ལ་གསོལ་བ་འདེབས་པའི་མགུར་འདི་གསུངས་སོ། །ན་མོ་རཏྣ་གུ་རུ། རྗེ་གངས་དཀར་ལྟོངས་སུ་གཤེགས་པའི་ཚེ། །སེང་གེ་དཀར་མོའི་སྤྱོད་དང་མཚུངས། །ཟིལ་གྱིས་གནོན་པའི་རྣལ་འབྱོར་པ། །རྗེ་ནགས་ཀྱི་ཁྲོད་དུ་བཞུགས་པའི་ཚེ།

རྒྱ་སྟག་ཁྲ་བོའི་སྤྱོད་དང་མཚུངས། །རེ་དོགས་མེད་པའི་རྣལ་འབྱོར་པ། །རྗེ་བྲག་དམར་ལོགས་ལ་གཤེགས་པའི་ཚེ། །ཐང་དཀར་རྒོད་པོའི་སྤྱོད་དང་མཚུངས། །སྤྱི་རྒྱ་རླབས་ཀྱིས་གཅོད་པའི་རྣལ་འབྱོར་པ། །རྗེ་ཕྱོགས་མེད་རི་ཁྲོད་འགྲིམ་པའི་ཚེ། །རི་དྭགས་ཡོངས་ཀྱི་སྤྱོད་དང་མཚུངས། །གདོས་ཐག་ཆོད་པའི་རྣལ་འབྱོར་པ། །རྗེ་འཁོར་གྱི་ནང་དུ་བཞུགས་པའི་ཚེ། །རྡོ་རྗེ་འཆང་གི་སྤྱོད་དང་མཚུངས། །སྐལ་ལྡན་འདྲེན་པའི་རྣལ་འབྱོར་པ། །རྗེ་བུ་ཆུང་ལྟ་བུའི་སྤྱོད་པ་དེ། །སྤྲོས་བྲལ་ནང་ནས་ཤར་བར་ངེས། །རྗེ་སྨྱོན་པ་ལྟ་བུའི་སྤྱོད་པ་དེ། །གཟའ་གཏད་ནང་ནས་བྲལ་བར་ངེས། །རྗེ་གླང་པོ་ལྟ་བུའི་སྤྱོད་པ་དེ། །མཉམ་བཞག་རྗེས་ཐོབ་མེད་པར་ངེས། །རྗེ་བློ་དང་བྲལ་བའི་སྤྱོད་པ་དེ། །དེ་ཉིད་ཐུགས་སུ་ཆུད་པར་ངེས། །རྗེ་མངོན་ཤེས་དག་དང་ལྡན་པ་དེ། །ནང་གི་སེམས་ཉིད་གསལ་བར་ངེས། །རྗེ་ཟས་སྐོམ་འདུ་ཤེས་ཆུང་བ་དེ། །ཏིང་འཛིན་ཟས་སུ་གསོལ་བར་ངེས། །རྗེ་སྐལ་ལྡན་འདྲེན་པའི་བྱིན་རླབས་དེ། །སྟོང་ཉིད་སྙིང་རྗེ་འདྲེས་པར་ངེས། །ནོར་བུ་དབང་གི་རྒྱལ་པོ་བཞིན། །དགོས་འདོད་རང་ལ་འབྱུང་བ་ཁྱེད། །སྐར་ཚོགས་དབུས་ན་ཟླ་རྒྱས་བཞིན། །མང་པོའི་ནང་ན་མཛེས་པ་ཁྱོད། །འདམ་གྱི་ནང་ན་པདྨ་བཞིན། །འཁོར་བའི་སྐྱོན་དང་བྲལ་བ་ཁྱོད། །འགྲོ་བ་ཡོངས་ལ་དྲིན་རེ་ཆེ། །བཀའ་བརྒྱུད་རྣམས་ཀྱི་དོན་རེ་བསྒྲུབས། །ཁྱེད་ཀྱི་ཡོན་ཏན་དཔག་མེད་ལ། །འདི་ནི་ཆ་ཙམ་སྨོས་པ་ལགས། །བདག་གིས་ཅུང་ཟད་བསྟོད་པ་ལགས། ཐུགས་རྗེས་ཡོངས་སུ་བཟུང་བ་ལགས། །དངོས་པོའི་བསྙེན་བཀུར་མ་མཆིས་ཀྱང༌། །སྒྲུབ་པ་ཉམས་སུ་ལེན་ལགས་ཀྱི། །དྲིན་ལེན་ཆོས་ཀྱི་བསབ་ལགས་ཀྱི། །བྱིན་རླབས་ཆུ་རྒྱུན་མ་བཅད་ཅིག །ཆོས་སྐུ་གཅིག་ཏུ་མ་གྱུར་བར། །ཐུགས་རྗེའི་ལྕགས་ཀྱུས་མ་བཏང་ཅིག །དེ་ལྟར་བསྟོད་པའི་བསོད་ནམས་ཀྱིས། །རྗེ་བཙུན་ཉིད་དང་མཇལ་བར་ཤོག

།མཇལ་ནས་བྱིན་གྱིས་བརླབ་པར་ཤོག །ཅེས་གསུངས་སོ། །དེ་ནས་རང་ཡུལ་དུ་ལོག་ནས་འོང་ཉི་མ་ཡང་དྲོ་རན་སོང་ནས་འདུག་པས། སེའུ་ཅིག་གི་རྩ་ན་བུ་མེད་ཅིག་འདུག་པ་ལ་དྲོ་འདོད་གསུངས་པས། སྟེང་དུ་བྱོན་ཟེར་ནས་བུད་མེད་དེས་ཞིང་རྨོས་ནས་སྤར་གང་བཏབ། ཞིང་ལྗང་བུ་སྐྱེས། ནས་སུ་སྨིན། བཙས་མ་བྱས། དེ་བརྡུངས། ཡོས་སུ་བརྔོས། ཕྱེ་རུ་བཏགས། ཟན་དུ་བརྫིས། ཚ་བ་བསྐོལ་ནས་དྲོ་དྲངས། ཆབ་བཏང༌། མདོ་བཏོན་ནས་བཞེངས་ཙམ་ན་སེའུ་དང་བུད་མེད་གང་ཡང་མི་སྣང༌། ང་འཁྲུལ་པ་ཡིན་ནམ་སྙམ་ཙ་ན། ཟན་སྒྲོག་ཆིལ་ཆིལ་གདའ། ལར་འཁོར་འདས་ཀྱི་ཆོས་ཐམས་ཅད་སྣང་ཞིང་སྟོང་པ། བདེན་རྫུན་གྱི་མཐའ་ཐམས་ཅད་དང་བྲལ་བ་འདི་ལྟ་བུ་ཞིག་རང་ཡིན་སྙམ་ནས་ཐུགས་ཉམས་ཁྱད་པར་ཅན་སྐྱེས་གསུངས། དེ་ནས་གཉལ་དང་འོལ་ཁ་རྣམས་སུ་སྒྲུབ་པ་མཛད། སྒམ་པོར་སྒྲུབ་ཁང་བཏབ་ནས་རང་གཞན་གྱི་དོན་དཔག་ཏུ་མེད་པ་མཛད་དོ། །དེ་ཐམས་ཅད་ནི་དབུས་གཏད་ཞལ་ལྟ་དང༌། དྭགས་པོ་དབུས་བཞུད་ཀྱི་སྐོར་རོ།། །།དེ་ནས་རྗེ་བཙུན་ཆུ་བར་ན་བཞུགས་པའི་དྲུང་ན་སློབ་མ་གཅིག་གིས་བླ་མའི་མཚན་ཉིད་ཞུས་པའི་ལན་དུ་བླ་མའི་འདྲ་ལུགས་ལྔ་མགུར་དུ་གསུངས་པ། འོ་སྐོལ་མ་རིག་མུན་པ་འདྲ། །ཕ་བླ་མ་སྣང་གསལ་སྒྲོན་མེ་འདྲ། །མུན་སངས་པར་འདོད་ན་བླ་མ་བསྟེན། །འོ་སྐོལ་ཤུལ་རིང་འགྲོན་པོ་འདྲ། །ཕ་བླ་མ་ཁས་དྲག་སྐྱེལ་མ་འདྲ། །འཇིགས་ལས་ཐར་འདོད་བླ་མ་བསྟེན། །འོ་སྐོལ་ནད་པ་ཉམ་ཐག་འདྲ། །ཕ་བླ་མ་འཚོ་བྱེད་སྨན་པ་འདྲ། །ནད་སོས་པར་འདོད་ན་བླ་མ་བསྟེན། །འོ་སྐོལ་ཆུ་ཁའི་མ་གྲོན་པོ་འདྲ། །ཕ་བླ་མ་མཉན་པ་གྲུ་ཐོགས་འདྲ། །ཆབ་སྒྲོལ་བར་འདོད་ན་བླ་མ་བསྟེན། །འོ་སྐོལ་ཚོང་འདུས་འགྲོན་པོ་འདྲ། །ཕ་བླ་མ་ཡིད་བཞིན་ནོར་བུ་འདྲ། །ཚོང་ལེགས་པར་འདོད་ན་བླ་མ་བསྟེན། །འོ་སྐོལ་བརླན་བྲལ་མྱུ་གུ་འདྲ། །ཕ་བླ་མ་སྦྲང་ཆར་ཟིམ་བུ་འདྲ། །འབྲས་ལེགས་པར་འདོད་ན་བླ་མ་བསྟེན། །ཅེས་བླ་མའི་མཚན་ཉིད་མགུར་དུ་གསུངས་པའོ། །དེར་འདུས་པའི་འཁོར་རྣམས་ལ་རྟོགས་པ་དང་གོ་ཡུལ་ཅི་འདུག་ཉམས་ཚད་པའི་ཕྱིར་ཞག་འགའ་ཅུང་གསུང་མི་འབྱོན་པར་སྤྱན་ཕྱོགས་བཅུར་ཡོ་ཡོ་གཟིགས་ཤིང་སྐབས་ཤིག་ཏུ།

ཕ་བླ་མ་རྣམས་ལ་ཕྱག་འཚལ་ལོ། །དིར་འདུས་བུ་རྣམས་ལེགས་པར་ཉོན། །སྣང་བ་འདི་ཅི་ཡིན་གོ་ལགས་སམ། སྣང་བ་འདི་ཅི་ཡིན་མ་གོ་ན། །སྣང་བ་འདི་ཅི་ཡིན་སྣང་བ་ཅིག་ཡིན། །དེ་མ་རྟོགས་པ་ལ་འཁོར་བ་སྟེ། །རྟོགས་པ་རྣམས་ལ་ཆོས་སྐུར་སྣང༌། །སྣང་བ་འདི་ཆོས་སྐུར་ཤར་ཙམ་ན། །ལྟ་བ་གཞན་ལ་མ་འཚོལ་ཅིག །བློ་ཡི་བཞག་ཐབས་གོ་ལགས་སམ། །བློ་ཡི་བཞག་ཐབས་མ་གོ་ན། །སེམས་ཉིད་འཆོས་སུ་མ་གཞུག་པར། །རང་སེམས་བཅས་བཅོས་མ་བྱེད་ཅིག །རང་ལུགས་བུ་ཆུང་ལྟ་བུར་ཞོག །རླབས་མེད་རྒྱ་མཚོ་ལྟ་བུར་ཞོག །གསལ་བ་མར་མེ་ལྟ་བུར་ཞོག །འགྱུར་མེད་རི་བོ་ལྟ་བུར་ཞོག །སེམས་ཉིད་སྒྲོན་མ་བཏགས་སུ་ཤེས་པ་ཡིན། །ཉམས་ཀྱི་འཆར་ལུགས་གོ་ལགས་སམ། ཉམས་ཀྱི་འཆར་ལུགས་མ་གོ་ན། །ཁྲི་གདུགས་ཙམ་གྱི་མུན་པ་སངས། །རྣམ་རྟོག་གཞན་དུ་སྤངས་པ་མེད། །དེ་གཞི་མེད་རྨི་ལམ་ལྟ་བུར་འཆར། །འཛིན་མེད་ཆུ་ཟླ་ལྟ་བུར་འཆར། །དངོས་མེད་འཇའ་མཚོན་ལྟ་བུར་འཆར། ཕྱོགས་མེད་ནམ་མཁའ་ལྟ་བུར་འཆར། །ཉམས་ཀྱི་འཆར་ལུགས་གོ་ལགས་སམ། །ཉམས་ཀྱི་བཅོས་ཐབས་མ་གོ་ན། །སྐྱི་སེར་ཆེ་ཡང་ནམ་མཁའི་ངང༌། །རྦ་རླབས་ཆེ་ཡང་རྒྱ་མཚོའི་ངང༌། །ལྷོ་སྤྲིན་ཐུག་ཀྱང་ནམ་མཁའི་ངང༌། །ཤེས་པ་འཐོར་ཡང་བྱར་མེད་ངང༌། །རིག་པ་ཀློང་དུ་འཛུག་པ་ལ། །རྣམ་ཤེས་རླུང་ཞོན་གདམས་ངག་ཐོང༌། །རྣམ་རྟོག་རྐུན་བུ་བྱུང་བ་ལ། །རྐུན་མ་ངོས་འཛིན་གདམས་ངག་ཡོད། །ཤེས་པ་ཡུལ་ལ་འཆོར་བ་ལ། བྱ་རོག་གཟིང་འཕུར་གདམས་ངག་ཐོང༌། །སྤྱོད་པའི་སྤྱད་ཐབས་གོ་ལགས་སམ། །སྤྱོད་པའི་སྤྱད་ཐབས་མ་གོ་ན། །སེང་ཆེན་འགྱིང་བ་བཞིན་དུ་སྤྱོད། །འདམ་སྐྱེས་པདྨ་བཞིན་དུ་སྤྱོད། །གླང་ཆེན་སྨྱོན་པ་བཞིན་དུ་སྤྱོད། ཤེལ་སྒོང་ཕྱེས་པ་ལྟ་བུར་སྤྱོད། །འབྲས་བུའི་འཆར་ལུགས་གོ་ལགས་སམ། །འབྲས་བུའི་འཆར་ལུགས་མ་གོ་ན། །མི་རྟོག་པ་ལ་ཆོས་སྐུ་འབྱུང༌། །བདེ་བ་ཉིད་ལ་ལོངས་སྐུ་འབྱུང༌། གསལ་བ་ཉིད་ལ་སྤྲུལ་སྐུ་འབྱུང༌། །གཉུག་མ་ངོ་བོ་ཉིད་ཀྱི་སྐུ། །མི་ལ་མཁས་པའི་སྐུ་གསུམ་ཡོད། །ཆོས་ཀྱི་སྐུ་ལ་དབྱེ་བ་མེད། །ལྟ་བ་སྒོམ་པ་ཉམས་མྱོང་གསུམ། །སྤྱོད་ཐབས་འབྲས་བུ་སྤྱོད་པ་དྲུག

།རྣལ་འབྱོར་བློ་ལ་ཤར་ནས་བླངས། །ཞེས་གསུངས། དུས་དེ་ནས་གླུ་ཐམས་ཅད་དོན་སྡུད་དེ། ཞལ་ཆེམས་སུ་བྱོན་པ་ཡིན། ཡང་དབེན་གནས་དེ་ཉིད་དུ་བཞུགས་པའི་དུས་སུ་སྔར་གྱི་འཁོར་དྲུང་ན་ཡོད་པ་རྣམས་ཀྱང་རྟག་ཏུ་བཞུགས། གསར་དུ་འོངས་པ་དང༌། ཕྱོགས་རིས་རི་ཁྲོད་དུ་བྱོན་པ་རྣམས་ཀྱང་འདུས་ནས་བྱུང་བའི་དུས་ཤིག་ན། རས་པ་ཞི་བ་འོད་དང༌། ངན་རྫོང་བྷོ་ཏེ་རཱ་ཛས་དབུ་མཛད་པའི་གཞི་པ་རྣམས་དང༌། སྐྱི་ཐང་བ་རས་པ་ལ་སོགས་ཕྱོགས་ནས་བྱོན་པའི་རས་པ་ཕལ་མོ་ཆེ་དང༌། རི་གོང་པ་བཀྲ་ཤིས་བརྩེགས་ལ་སོགས་པ་ཡོན་བདག་རྣམས་ཡོད་པའི་དུས་སུ་ཚོགས་འཁོར་ཅིག་ཞུས་པའི་གྲལ་དུ་ཕྱིན་ནས་འཁོད་པ་རྣམས་ལ་ཞལ་ལྟ་དྲི་རྨེད་ཀྱི་ཕྱིར། ཕ་བླ་རྣམས་ལ་ཕྱག་འཚལ་ལོ། །ཁྱོད་ཕྱོགས་ནས་བྱོན་པའི་ཇོ་བོ་རྣམས། །རོ་སྙོམས་སྤྱོད་པ་བླ་ན་མེད། །ཆོས་བརྒྱད་ཆུ་བོས་མ་ཁྱེར་རམ། །མཐའ་བྲལ་ལྟ་བ་ཟུང་འཇུག་བདེ། །མུ་བཞིའི་གཡང་ལ་མ་ལྷུང་ངམ། །སྒོམ་པ་ཡིད་ལ་མི་བྱེད་པ། །མཚན་མའི་འཇུར་བུས་མ་བཅིངས་སམ། །བདེ་བ་ཆེན་པོའི་ཏིང་འཛིན་ནི། །འདོད་པའི་བདེ་བས་མ་བསླུས་སམ། །ལུས་ངག་བྱིན་གྱིས་མི་རློབ་པར། །མཚན་མའི་ཆོས་སྤྱོད་མི་ཚོར་རམ། །སྣང་བ་བླ་མར་མ་ཤར་བ། རིག་པ་ཡན་པར་མ་ཤོར་རམ། །གསང་སྔགས་བརྡ་ཡིས་སྟོན་པ་ལ། །བརྡ་དོན་མེད་པར་མ་བཤད་དམ། །དམ་པའི་རིག་རྒྱུད་དག་པ་ལ། །རྫུན་དང་གཡོ་སྒྱུས་མ་བསླུས་སམ། །བླ་མ་དམ་པས་མ་གནང་བར། །སྤྱོད་པ་རང་གར་མ་སྤྱད་དམ། །ཡི་དམ་ལྷ་ཡིས་གནང་མོད་ཀྱང༌། བདུད་ཀྱི་བར་ཆད་ཆོ་འཕྲུལ་རྣམས། །བྱེ་བྲག་གི་བརྡ་ཡིས་མ་སྤྱད་པས། །བདུད་ཀྱི་དཔུང་གིས་བསླུ་བར་མཆི། །ཞེས་གསུངས་སོ། །དེ་ལྟར་ལྟ་བ་སྒོམ་པ་སྤྱོད་པ་དང༌། འབྲས་བུའི་གླུ་དམ་དུམ་གསུངས་པ་དང༌། ཆོ་འཕྲུལ་རྣམ་པར་འཕྲུལ་པ་འདྲ་བ་མཛད་དེ། གཞན་ཆོས་གསུངས་པ་ལ་སོགས་ནི་ད་ང་རྒས་པས་ཁམས་ཀྱི་མི་ཕེར་བར་གསུངས། དེའི་སྐབས་སུ་ལྟ་བ་གཏན་ལ་འབེབས་པའི་གླུ།

ངས་ལྟ་བ་གཏན་ལ་འབེབས་པ་ན། །ཐོས་པས་ཤེས་རྒྱུད་མ་གྲོལ་ན། །གནས་ལུགས་རིག་པས་མ་རྟོགས་པར། །ལྟ་བ་ཚིག་ཏུ་མི་བཏང་འཚལ། །ཇི་ལྟར་སྣང་བཞིན་གྲགས་པ་བཞིན། །ཕན་གནོད་འབྲས་བུ་གྲུབ་བཞིན་དུ། །ལས་འབྲས་འབྲེལ་པ་མི་དགག་འཚལ། །ཐེག་པའི་ཁྱད་པར་མ་རྟོགས་པར། །རང་སེམས་མིང་ལ་ཞེན་པ་ཡི། །ལྟ་བ་ང་ཡིར་བཟུང་ནས་ནི། །གཞན་ལ་སྐུར་པ་མི་གདབ་འཚལ། །ལྟ་བའི་ཚོམ་མོ། །སྒོམ་ཉམས་སུ་ལེན་པ་ན། །རང་བཞིན་མངོན་དུ་མ་བྱས་པར། །སྒྲོ་འདོགས་ནང་ནས་མ་ཆོད་ཅིང༌། །འོད་གསལ་སེམས་ལ་མ་ཤར་ལ། །ཉམས་ཀྱི་རྩ་ཡིས་མ་ཟིན་པར། སྟོང་པའི་རྫོང་ལ་མི་ཞེན་འཚལ། །ཤེས་བྱ་སྣང་སྟོང་ཟུང་འཇུག་ལ། འདོད་པ་རང་ཡན་མི་གཏོང་འཚལ། །སྟོང་དང་སྟོང་པ་མ་ཡིན་ཞེས། །མཚན་མ་ཉིང་ཕུར་མི་གཏོང་འཚལ། །ཟག་བཅས་བདེ་བའི་རྦ་ཀློང་དུ། །རྣམ་རྟོག་རག་པར་ལུས་པ་ཡིན། །བདེ་བའི་རོ་མྱོང་མེད་པར་བྱ། རྟོག་མེད་ཞི་གནས་བརྟན་པ་ལ། །དམ་པ་ཉིད་དུ་མི་བཟུང་འཚལ། །སྒོམ་པའི་ཚོམ་མོ། །སྤྱོད་པ་རོ་སྙོམས་བྱེད་པ་ན། །ཉམས་མྱོང་ཁོང་ནས་མ་ཤར་བར། སྣང་བ་བྱིན་གྱིས་མི་རློབ་པར། །ཡུལ་ལྔ་བདེ་བར་མ་མྱོང་བར། །སྤྱོད་པ་ཐོ་ཅོར་མི་བཏང་འཚལ། །དབང་པོ་རང་སྣང་མ་ཐོབ་པར། །རྣལ་འབྱོར་གྲོང་ཡུལ་མི་ལྡོམ་འཚལ། །མདོ་རྒྱུད་གཉིས་ཀྱི་དྲང་དོན་ལ། དགོངས་པ་ཚུལ་བཞིན་མ་རྟོགས་ཤིང༌། །སྤྲོས་པའི་རྟོགས་པ་མ་ཟད་པར། །ལོག་པའི་བརྟུལ་ཞུགས་མི་བྱ་ཞིང༌། །སྦྱོར་སྒྲོལ་ལམ་དུ་མི་འཁྱེར་འཚལ། །སྤྱོད་པའི་ཚོམ་མོ། །འབྲས་བུ་མངོན་དུ་བྱེད་པ་ན། །རང་སེམས་ངོ་བོ་མ་མཐོང་བར། གཞན་སྤྱོད་སངས་རྒྱས་འཚོལ་བ་ཡི། །རེ་དོགས་མཐའ་རུ་མི་གཏོང་འཚལ། །གཟུགས་སྐུ་གདུལ་བྱའི་སྣང་བ་ལ། །སངས་རྒྱས་སོ་སོར་མི་ཞེན་འཚལ། །རྣམ་རྟོག་ཆོས་སྐུར་ཐིམ་པ་ལ། །ཡོད་པར་དགག་པ་མི་བཟུང་འཚལ། །ཡོན་ཏན་འཕྲིན་ལས་ཞིང་ཁམས་རྣམས། །ཡེ་ཤེས་དག་པའི་སྣང་བ་ལ། ཕྱི་རོལ་ངོ་བོ་མི་བཟུང་འཚལ། །འབྲས་བུའི་ཚོམ་མོ། །ཡང་དེའི་དུས་སུ་ཡོན་བདག་བཀྲ་ཤིས་བརྩེགས་ཀྱིས།

རབ་གནས་འདི་ཁྱེད་རང་ལ་ལྟོས་ནས་བཞག་པ་ལགས་པས་འབྱོན་པར་ཞུ་ཞུས་པ་དེ་ལ་གསུངས་པ། ཕ་བླ་མ་རྣམས་ལ་ཕྱག་འཚལ་ལོ། །སྣང་གྲགས་བྲག་ཆ་རྟོགས་པ་ཡི། །སྤྱོད་པ་ཤུགས་འབྱུང་མི་བཀག་འཚལ། །མི་ཆེན་ཚུལ་འཆོས་བོར་ནས་བཏང༌། །ཁེ་གྲགས་ཇི་ལྟར་དགྱེས་དགྱེས་མཛོད། །ཟས་ནོར་སྒྱུ་མར་ཡིད་ཆེས་པས། །ཐོབ་པའི་ལོངས་སྤྱོད་བཀྱེས་ནས་བཏང༌། །བསོད་ནམས་ཇི་ལྟར་དགྱེས་དགྱེས་མཛོད། །འཁོར་གཡོག་སྤྲུལ་པ་ལྟར་ཤེས་ནས། ཕྱོགས་ནས་བྱོན་པའི་མཁས་བཙུན་ལ། །སེམས་འཛིན་ངོ་སྲུང་མ་གྲུབ་ཀྱིས། །གྲྭ་པ་ཇི་ལྟར་དགྱེས་དགྱེས་མཛོད། །མཉམ་པ་ཉིད་ཀྱི་རང་བཞིན་ལ། །ཆགས་སྡང་སྡུག་བསྔལ་རྒྱུར་རྟོགས་ནས། །གདུང་སེམས་ཐག་པ་བཅད་ནས་བཏང༌། །ཉེ་རིང་ཇི་ལྟར་དགྱེས་དགྱེས་མཛོད། །ཆོས་ཉིད་སྤྲོས་དང་བྲལ་བ་ལ། །བདག་འཛིན་འཆིང་བའི་རྒྱུར་རྟོགས་ནས། །གཟུང་འཛིན་ལྕགས་སྒྲོག་བཀྲོལ་ནས་བཏང༌། །སྡེ་པ་ཇི་ལྟར་དགྱེས་དགྱེས་མཛོད། སེམས་ནི་རང་རིག་འོད་གསལ་ལ། །རྣམ་རྟོག་དྲི་མ་མ་མཐོང་ནས། རྟོག་དཔྱོད་བྱེད་པ་བོར་ནས་བཏང༌། །ཐ་སྙད་ཇི་ལྟར་དགྱེས་དགྱེས་མཛོད། །ཅེས་ལྟོས་མེད་དྲུག་གི་མགུར་དེ་གསུངས་སོ། །དེ་ལྟར་རྗེ་བཙུན་ཆེན་པོ་མཆོག་དང་ཐུན་མོང་གི་དངོས་གྲུབ་མ་ལུས་པ་མངའ་བརྙེས་ནས། ཡི་དམ་གྱི་ལྷ་དང་དབྱེ་བ་ཐ་དད་རྡུལ་ཙམ་ཡང་མེད་པ་དེ་ལ་རས་ཆུང་པ་དང༌། ངན་རྫོང་བོ་དྷི་རཱ་ཛ་དང༌། སློབ་མ་རྣམས་དང༌། ཡོན་མོ་ལེགས་སེ་ལ་སོགས་པ་བཅུ་ཙམ་གྱི་དབང་བསྐུར་ཞུས་པས་མཆོད་པ་དང་གཏོར་མ་བཤམས་ནས་ཁྲུས་དང་སྔོན་འགྲོ་བྱས་ཏེ། ཡེ་ཤེས་དབབ་པ་རང་འབར་དུ་བྱུང༌། བུམ་དབང་བསྐུར་དུས་རས་ཀྱི་དབུ་བཏུམ་ནས་བཞུགས་པ་ལ་ཁོང་ཚོས་ཞུ་བ་བྱས་པས། རྗེ་བཙུན་གྱིས། ང་མི་ལ་རས་པ་རྒས་ནས་ནི། །དབང་བསྐུར་བདག་གིས་མ་ནུས་པས། །ས་ན་བུམ་པ་བདག་གིས་མཛོད། དེར་སློབ་མ་རྣམས་ཀྱིས། རྗེ་བཙུན་ཆེན་པོ་ངོ་མཚར་ཆེ། དབང་བསྐུར་མ་དགོས་པར་བུམ་པ་རང་བྱོན་དུ་བྱོན་ནས་དབང་བསྐུར་ཞུས་པས།

རྗེ་བཙུན་གྱི་ཞལ་ནས། སྙན་བརྒྱུད་དྲི་མེད་དཀྱིལ་འཁོར་དུ། །ཞེན་པ་མེད་པར་མཆོད་པ་བཤམས། །སངས་རྒྱས་ཡེ་ཤེས་ངོ་སྤྲད་པའི། །དྲི་མེད་ཆུ་རྒྱུན་བུམ་དབང་བསྐུར། །དབང་བསྐུར་དེ་ཉིད་ཡིན་ནམ་སྙམ། །དེ་ལ་ངོ་མཚར་སྐྱེས་པ་བཟང༌། །ཞེས་གསུངས་སོ། །ཡང་རས་པ་ཞི་བ་འོད་ལ་སོགས་པ་རྣམས་ཀྱིས་རྣལ་འབྱོར་མའི་ཐང་སྐུ་དང༌། ཙཀ་ལི་ལ་སོགས་པ་ཁ་ཡར་ཞིག་ལ་རབ་གནས་ཞུས་པས། རབ་གནས་ཀྱི་ཆོ་ག་མཛད་ནས་ཅར་གྱིས་གཟིམས་པས། དེར་རས་པ་ཞི་བ་འོད་ཀྱིས་རྗེ་བཙུན་ཆེན་པོ་ཁྱེད་ལ་མེ་ཏོག་གཏོར་མི་མངའ་ཡང༌། ངེད་ཚོའི་སྣང་ངོ་ལ་མེ་ཏོག་གཏོར་བ་ཅིག་མཛད་པར་ཞུ་ཞུས་པས། རང་བཞིན་རྟེན་འབྲེལ་ཟབ་མོའི་ཆོས། །གདོད་ནས་རྣམ་པར་དག་པའི་ངང༌། །ང་མི་ལ་རས་པ་རྒས་ནས་ནི། །མེ་ཏོག་འཐོར་བར་ག་ལ་ནུས། །དགོས་ན་ལྷ་རང་མེ་ཏོག་ལོང༌། གསུངས་པས་ཐང་སྐུའི་ལྷ་རྣམས་བྱོན་ཏེ། མེ་ཏོག་སྙིམ་པ་རེ་བླངས་ཏེ་ཐུགས་ཀར་བཟུང་ནས་བཞུགས་ཏེ་ཟླ་བ་ཕྱེད་དུ་མ་གོག་པར་གནས་སོ། །དེ་ལ། མི་ལ་རྒས་ནས་མ་ལོང་པར། མཁའ་འགྲོས་དངོས་གྲུབ་མེ་ཏོག་འཐོར། །ཐུབ་པ་ཆོས་ཀྱི་སྐུ་ཅན་གྱིས། །འཇའ་ཚོན་ལྟ་བུའི་རང་བཞིན་གྱིས། །གཟུགས་སྐུ་ཞེན་མེད་མེ་ཏོག་འཐོར། སླར་ཡང་དེ་ཉིད་རང་ལ་ཐིམ། །དེ་ལ་ངོ་མཚར་སྐྱེས་པ་བཟང༌། །ཞེས་གསུངས། ཡང་དུས་དེར་སྐྱོ་བསང་ལ་བྱོན་པས་འཁོར་ཀུན་གྱིས། རི་རྩེར་མཐོན་པོ་འདུག་པས་སྐུ་ངལ་འགྲོ་ཞུས་པས། མཐུ་ཆེན་རི་རྩེར་འགྲོ་འདོད་པས། འགྲོ་བར་མི་ནུས་ལུས་པོ་སྒུར། །མི་ལ་རས་པ་རྒས་ནས་གདའ། །གླན་པའི་རི་ཁྱོད་ཅར་གྱིས་ཉོལ། །ཞེས་གསུངས་པས། རི་དེ་ཡུར་གྱིས་ཉལ་ཏེ་རྗེ་བཙུན་གྱིས་ཕྱོགས་སུ་བསྒུར་ནས་བྱུང༌། རྗེ་བཙུན་བྱོན་པ་དང་རི་དེ་མཐོ་ཟང་སྟེ་སྔར་བས་ཆེས་མཐོ་བར་སོང་ངོ༌། །དེ་ནས་རྗེ་བཙུན་གྱི་དྲུང་དུ་ཡོན་བདག་བཀྲ་ཤིས་བརྩེགས་དང་ལེགས་སེ་གཉིས་ཀྱིས་ཚོགས་དྲངས་ཏེ། ཡོན་བདག་འགས་ཆོས་འབྲེལ་ཞུས་པས་མགུར་འདི་གསུངས་སོ། །འོ་སྐོལ་འགྲོ་བ་འཇིག་རྟེན་པ། །སྐྱེ་རྒ་ན་འཆི་ཆུ་བོ་བཞི། །ཆུ་བོ་འདི་ལས་ཕྱི་མ་ཆེ། །གྲུ་པ་ཚགས་སུ་ཚུད་ལགས་སམ། །བདུད་དང་སྲིན་པོ་གཤིན་རྗེ་གསུམ། །འཇིགས་པ་འདི་ལས་ཕྱི་མ་ཆེ། །སྐྱེལ་མ་གྲབས་སུ་ཚུད་ལགས་སམ། །འདོད་ཆགས་ཞེ་སྡང་གཏི་མུག་གསུམ། །ཞེ་འདྲིས་འདི་ལས་ཕྱི་མ་ཆེ། །གཉེན་པོ་ཚགས་སུ་ཚུད་ལགས་སམ། །ཁམས་གསུམ་འཁོར་བའི་ཡུལ་པོ་ཆེར། །ཤུལ་ཐག་འདི་ལས་ཕྱི་མ་རིང༌། །བརྒྱགས་ཕྱེ་གྲབས་སུ་ཚུད་ལགས་སམ། །ཞེས་གསུངས་པས།

བླ་མ་ལགས། དེ་རྣམས་ངེད་ཚོའི་མི་ཤེས་པས་གང་ཡིན་ཟེར་བའི་ལན་དུ་མགུར་འདི་གསུངས་སོ། །བླ་མ་མཁས་པ་བསྟེན་པ་ལ། །འཁོར་འདས་སྐྱེལ་མ་ཟེར་བ་ཡིན། །སྦྱིན་པ་འཕངས་མེད་གཏོང་བ་ལ། །ལམ་གྱི་བརྒྱགས་ཕྱེ་ཐོག་པ་ཡིན། །ཉམས་མྱོང་མུན་པ་ཟླ་ཤར་འདྲ། །གཉེན་པོ་བཟང་པོ་ཟེར་བ་ཡིན། །བསགས་པ་ཆོས་ལ་བཏང་བ་དེ། །གྲུ་གཟིངས་ཚགས་སུ་འཛུད་པ་ཡིན། །ལྟ་བ་ཕྱོགས་རིས་མེད་པ་ཡིན། །སྒོམ་པ་ཡེངས་སུ་མེད་པ་ཡིན། །དམ་ཚིག་བླ་མ་མཉེས་པ་ཡིན། །འབྲས་བུ་འཆི་ཁར་འགྱོད་མེད་ཡིན། །ཞེས་གསུངས་པས། འཁོར་རྣམས་དད་པ་སྐྱེས་ནས་ལོ་གཉིས་བཤོས་འདྲེན་ཟེར་བ་ལ་མ་གནང་སྟེ་མགུར་འདི་གསུངས་སོ། །གཉེན་དང་ཡོན་བདག་སློབ་མ་གསུམ། །རྣལ་འབྱོར་ང་ལ་དགོས་རྒྱུ་ཆུང༌། །ཁྱེད་འཁོར་བ་པ་ལ་དགོས་པ་ཡིན། །ཕྱག་དང་ཞེ་ས་ཚུལ་འཆོས་གསུམ། །ངེད་རྣལ་འབྱོར་པ་ལ་དགོས་རྒྱུ་ཆུང༌། ཁྱེད་ཆོས་བརྒྱད་མཁན་ལ་དགོས་པ་ཡིན། །རྫས་དང་ཡོ་བྱད་འདུ་འཛི་གསུམ། །རྣལ་འབྱོར་པ་ལ་དགོས་རྒྱུ་ཆུང༌། །མི་ཁེ་གྲགས་ཅན་ལ་དགོས་པ་ཡིན། །ཁྲུས་དང་གཙང་སྦྲ་རྟོག་པ་གསུམ། །ང་རྣལ་འབྱོར་པ་ལ་དགོས་རྒྱུ་ཆུང༌། །ཁྱེད་གཞོན་ནུ་མ་ལ་དགོས་པ་ཡིན། །མ་དགོས་བཅུ་གཉིས་བྱ་བ་ལགས། །རྣལ་འབྱོར་རས་པའི་ཁ་པོ་འདི། །སློབ་མ་རྣམས་ཀྱིས་བློ་ལ་ཟུང༌། །འདུ་འཛིས་སྐྱོ་ན་དབེན་པ་བསྟེན། །སྙིང་རུས་ཆེ་ན་གཅིག་པུར་སྡོད། །བྱང་ཆུབ་འདོད་ན་སྒོམ་བསྲན་བསྐྱེད། །བདུད་གསུམ་དགྲ་ལས་རྒྱལ་བར་ངེས། །ཞེས་གསུངས་པས་དེ་རྣམས་དད་པ་སྐྱེས་ཏེ་སྣང་བ་ཆོས་ལ་འགྱུར་རོ། །དེ་ཐམས་ཅད་ཆུ་བར་གྱི་སྐོར་རོ།། །།དེ་ནས་ཡོན་བདག་ལྕམ་མེས་བསྙེན་བཀུར་བྱས་ནས་བསྔོ་བ་ཞུས་པས། བསྔོ་བ་འདི་ལ་ཞིང༌། བསམ་པ། དངོས་པོ། ཆོ་ག །བློ། དམིགས་པ། སྨོན་ལམ་དང་བདུན་ལྡན་པ་ཅིག་དགོས་པས་དཀའ་གསུངས་པས་ཡིད་ལ་མེད་པར་འཕགས་མ་སྒྲོལ་མ་ནམ་མཁའ་ལ་བྱོན་ནས་འདི་གསུངས་སོ། །ཨ་ལ་ལ།

སྐྱས་བུ་ཆེན་པོ་འཇིགས་མ་དགོས། །ཚོགས་རྣམས་མ་ལུས་ཐམས་ཅད་ཀུན། །སངས་རྒྱས་འགྲུབ་པར་བྱ་བའི་ཐབས། །ང་ལ་ཡོད་པས་ལེན་མོ་མཛོད། །སངས་རྒྱས་བྱང་ཆུབ་སེམས་དཔའ་དང༌། །དགེ་འདུན་བདག་ལ་དགོངས་སུ་གསོལ། །བདག་སོགས་སེམས་ཅན་ཐམས་ཅད་ཀྱིས། །ཐོག་མེད་འཁོར་བ་ཆེན་པོ་ནས། །སྦྱིན་དང་ཚུལ་ཁྲིམས་སྒོམ་པ་ཡི། །དགེ་བགྱིས་བགྱིད་སྩལ་རྗེས་ཡི་རང༌། །ད་ལྟར་བགྱིས་པའི་དགེ་བ་འདིས། །སྦྱིན་པ་དམ་པ་སེམས་ཀྱི་ནི། །རྒྱན་དང་ཡོ་བྱད་རྣལ་འབྱོར་གྱི། ཚོགས་སུ་གྱུར་ཏེ་ཕ་མ་དང༌། །མཁན་པོ་སློབ་དཔོན་ལ་སོགས་ཀྱི། །ཆེད་དུ་སངས་རྒྱས་ཐོབ་པར་ཤོག །མ་ཐོབ་བར་དུ་བདག་དགེ་འདིས། །ཐེག་ཆེན་བླ་མ་དམ་བསྟེན་ནས། །སྡོམ་གསུམ་གནས་པའི་ལུས་ལྡན་ཏེ། །ཡིད་ལ་འདོད་པ་ཀུན་འགྲུབ་ཅིང༌། །ཕན་ཚུན་སྡིག་སོགས་མེད་པར་ཤོག །འདི་ཡང་དགེ་འབྱུང་བསོད་ནམས་ཀྱིས། །ཚེ་དང་བསོད་ནམས་ལོངས་སྤྱོད་དང༌། འཁོར་དང་དགེ་སྦྱོར་ལ་སོགས་པ། །ཕུན་སུམ་ཚོགས་པ་ཐམས་ཅད་ཀྱིས། །ཐར་པའི་སྲོག་ཅོད་བྱེད་པ་ཡི། །བར་དུ་གཅོད་པ་ཞི་གྱུར་ཅིག །ཅེས་གསུངས་ནས་བླ་མ་དང་ཐམས་ཅད་ཀྱི་བསྔོ་བ་དུས་གཅིག་ལ་མཛད་དོ། །དེ་ཐམས་ཅད་ལྕམ་མེའི་ཤོལ་བགོས་བའི་སྐོར་རོ།། །།དེ་ནས་ཡང་རྗེ་བཙུན་དང༌། རས་ཆུང་པ་དཔོན་སློབ་གཉིས་སྙེ་ནམ་ཚར་མ་ན་བཞུགས་པའི་དུས་སུ་རྗེ་བཙུན་དུམ་པ་ཅིག་བསྙུང་བ་ལ། རས་ཆུང་པ་གྲོགས་དུ་སྨན་དང་འོ་མ་འཚོལ་དུ་བཏང་བ་ལ་ཡུན་རིང་འགོར་ནས་ད་རེ་ཕྱི་མོ་མ་བྱུང༌། དེར་རྗེ་བཙུན་གྱི་དགོངས་པ་ལ། ཁོང་ན་སོ་གཞོན་པས་འདོད་ཡོན་ལ་ཆགས་དགོངས་ནས། སྐུ་རྒྱབ་ལོག་གེ་བསྟན་ནས་བཞུགས་པས། རས་ཆུང་པས་ང་འདོད་ཡོན་ལ་ཆགས་པ་མིན། ཉམས་འདི་འདྲ་བ་སྐྱེས་པ་ཡིན་ཞུས་ནས་མགུར་ཕུལ་བ། བདག་བླ་མའི་དྲུང་དུ་འདུག་པའི་ཚེ། །མཚོན་ངར་མ་ལྟ་བུའི་ཉམས་ཤིག་ཤར། །སྒྲོ་འདོགས་ཆོད་པའི་རྣལ་འབྱོར་བློ་རེ་བདེ། །སེམས་མ་བཅོས་པ་འདི་སངས་རྒྱས་སུ་གདའ། །བདག་གྲོགས་པོའི་ནང་དུ་འདུག་ཙམ་ན། །སྣང་གསལ་མར་མེ་ལྟ་བུའི་ཉམས་ཤིག་ཤར།

གདམས་ངག་གསལ་བདེ་འོང་བའི་རྣལ་འབྱོར་བློ་རེ་བདེ། །བདག་གངས་དཀར་རྩེ་ལ་འདུག་པའི་ཚེ། །སེང་གེ་དཀར་མོ་ལྟ་བུའི་ཉམས་ཤིག་ཤར། །གཞན་སྣང་ཟིལ་གྱི་གནོན་པའི་རྣལ་འབྱོར་བློ་རེ་བདེ། །བདག་བྲག་དམར་རྩེ་ལ་འདུག་པའི་ཚེ། །བྱ་རྒོད་པོ་ལྟ་བུའི་ཉམས་ཤིག་ཤར། །སྤྱི་རྒྱ་རླབས་ཀྱིས་གཅོད་པའི་རྣལ་འབྱོར་བློ་རེ་བདེ། །བདག་འཁོར་བའི་འདམ་དུ་འདུག་པའི་ཚེ། །མེ་ཏོག་པདྨ་ལྟ་བུའི་ཉམས་ཤིག་ཤར། །འཁོར་བའི་སྐྱོན་གྱི་མ་གོས་རྣལ་འབྱོར་བློ་རེ་བདེ། །བདག་མི་ཆོས་གསེབ་ཏུ་འདུག་པའི་ཚེ། །དངུལ་ཆུ་དཀར་མོ་ལྟ་བུའི་ཉམས་ཤིག་ཤར། །རེག་ལ་མ་འབྱར་གྱི་རྣལ་འབྱོར་བློ་རེ་བདེ། །བདག་རྒྱལ་ཁམས་ཕྱོགས་མེད་འགྲིམ་པའི་ཚེ། །སྟག་ཆུང་བུང་བ་ལྟ་བུའི་ཉམས་ཤིག་ཤར། །ཆགས་ལ་མ་ཞེན་རྣལ་འབྱོར་བློ་རེ་བདེ། །བདག་ཉ་མའི་ནང་དུ་འདུག་པའི་ཚེ། །ཕ་རྗེ་བཙུན་ལྟ་བུའི་ཉམས་ཤིག་ཤར། །གདམས་ངག་དབྱངས་སུ་ལེན་པའི་རྣལ་འབྱོར་བློ་རེ་བདེ། །སེམས་མ་བཅོས་པ་འདི་སངས་རྒྱས་སུ་གདའ། །ཞེས་ཉམས་ཤར་བརྒྱད་རས་ཆུང་པས་ཕུལ་བས། རྗེ་བཙུན་གྱི་ཞལ་ནས། བུ་ཁྱོད་ལ་ཉམས་དེ་འདྲ་ཡོད་ཀྱང༌། ལྟ་བ་འདི་འདྲ་བ་མེད། ཁྱོད་རང་ང་ཡི་གླུ་འདི་ལ་ཉོན་གསུངས་ནས་མགུར་འདི་གསུངས་སོ། །ན་མོ་གུ་རུ། དད་པ་གཏིང་ནས་སྐྱེས་ཙམ་ནས། །ཁམས་གསུམ་འཁོར་བའི་སེམས་ཅན་རྣམས། །མེ་འོབས་ནང་དུ་ཚུད་པ་འདྲ། མཚོན་བྱེད་སྙན་ཁུང་བརྒྱུད་པ་ཡི། །གདམ་ངག་སྙིང་ལ་ཞན་པ་འདི། །ལན་ཚྭ་ཆུ་ལ་ཐིམ་པ་འདྲ། །ཡེ་ཤེས་ནང་ནས་ཤར་ཙམ་ན། །ཡིན་མིན་ཐེ་ཚོམ་འཕྲེང་བ་དེ། །སྙོམས་བྱེད་རྨི་ལམ་སངས་པ་འདྲ། །ལྟ་བ་བདེ་ཆེན་ཟིན་ཙམ་ན། །འདི་ལྟར་སྣང་བའི་ཆོས་རྣམས་ཀུན། །རང་གྲོལ་ཆབ་ཀྱི་ལྦུ་བ་འདྲ། །ཤེས་བྱའི་གཤིས་ལ་ཕེབ་ཙམ་ན། །གནས་ལུགས་རིག་པའི་ཡེ་ཤེས་འདི། །སྤྲིན་ཐག་ཆད་པའི་ནམ་མཁའ་འདྲ། །འབྱུང་བ་དངས་སྙིགས་ཕྱེད་ཙམ་ན། །རང་བྱུང་རིག་པའི་ཡེ་ཤེས་འདི། །དངུལ་དཀར་མེ་ལོང་ཕྱིས་པ་འདྲ། །ཀུན་གཞི་ཆོས་སྐུར་ཐིམ་ཙམ་ན། །སྐྱེ་གནས་སྲིད་ལེན་ཕུང་པོ་འདི། །སྒོ་ང་རྡོག་པས་བརྫིས་པ་འདྲ། །འཛིན་པའི་ཐག་པ་ཆད་ཙམ་ན།

ས་མཚམས་སྲིད་པའི་བར་དོ་དེ། །སྦྲུལ་ལས་བྱས་པའི་མདུད་པ་འདྲ། །སྤྱོད་པ་བླང་དོར་གྲོལ་ཙམ་ན། །སེམས་བྱ་བྲལ་ཀྱི་ངང་ལ་གནས་པ་དེ། །རྩལ་གསུམ་རྫོགས་པའི་སེང་གེ་འདྲ། སྣང་གསལ་སྟོང་གསལ་ཡེ་ཤེས་གསལ། །གསལ་བ་གསུམ་དང་འགྲོགས་ཙམ་ན། །སྤྲིན་མེད་མཁའ་ལ་ཉི་ཤར་འདྲ། །ཡུལ་སྣང་དབང་པོ་རྟགས་ཀྱང་འགྱེལ། །སེམས་དང་ཕུང་པོ་འཆིང་ཐག་ཆད། །མི་ལུས་རིན་ཆེན་ཆུད་མ་གསན། །ང་རྣལ་འབྱོར་སོ་ནམ་ཟིན་ནམ་སྙམ། །མི་ཁྱོད་ལ་དེ་འདྲ་ཅང་ཡོད་དམ། །རློམ་སེམས་མ་ཆེ་རས་ཆུང་པ། །ཞེས་གསུངས་པ་ལགས་སོ། །ཡང་རྗེ་བཙུན་གྱིས་གསུངས་པ། གྲོངས་ལ་ཁྱམ་ཁྱམ་རྣལ་འབྱོར་རྣམས། །གཉེན་དང་གྲོགས་ཀྱི་དོན་གཉེར་ཞིང༌། །སྤྱོད་པ་ཚུལ་འཆོས་ཐོ་ཅོར་ཤོར། །རིག་སྟོང་དབྱེར་མེད་རྒྱང་དུ་ལུས། །རྣམ་རྟོག་ཁྲོད་ན་ཉོན་རེ་མོངས། །འཆི་ཁར་འགྱོད་དམ་མི་མཆིའམ། །སེམས་ལ་འོད་གསལ་ཤར་བ་ཡིས། །སྐྱེ་མེད་ངོ་བོ་རྟོགས་ཏེ་བདེ། །འདུ་བ་རྣམ་བཞི་འདྲེས་པ་ཡི། །ལུས་ལ་ན་ཚ་མེད་དེ་བདེ། །གཏུམ་མོ་མེ་ལྟར་འབར་བ་ཡི། །འཁྱགས་པའི་བསམ་པ་མེད་དེ་བདེ། །ཁམས་ཀྱི་ཟས་དང་མ་བྲལ་ཡང༌། །སངས་རྒྱས་ཅན་གྱིས་བཏེགས་ཏེ་བདེ། དཔོན་མེད་གཡོག་མེད་ངང་གིས་བདེ། །འདི་ཞེས་མེད་པའི་རང་སྤྱོད་བདེ། །བདེ་བས་བདེ་བ་ལོགས་ན་མེད། ཡང་རྗེ་བཙུན་གྱིས་གསུངས་པ། རྗེ་བླ་མ་དམ་པའི་གདམས་ངག་དེ། །ཁ་ཚིག་རྐྱང་པར་མ་ཤོར་དམ། །སོ་སོར་རྟོག་པའི་ཤེས་རབ་དེ། །གཉིས་འཛིན་ཕྱོགས་སུ་མ་ཤོར་རམ། །རྟོགས་པར་བྱེད་པའི་ལྟ་བ་དེ། །གཟུང་འཛིན་དགྲ་ཡིས་མ་ཁྱེར་རམ། །གཉིས་མེད་བསམ་གཏན་བསྒོམ་པ་དེ། །ཟུག་རྔུའི་འཕྲང་ལ་མ་རྡུག་གམ། །རོ་སྙོམས་བྱེད་པའི་སྤྱོད་པ་དེ། །ཐེ་ཚོམ་ཡན་པར་མ་ཤོར་རམ། །མྱ་ངན་འདས་པའི་འབྲས་བུ་དེ། །གཞན་ནས་ཐོབ་ཏུ་མི་རེའམ། །རྒྱུད་ལ་མ་འབྲེལ་ཉམས་མྱོང་དེ། །ལྐོག་ཆབ་བཞིན་དུ་མི་བཏིང་ངམ། སེམས་ཉིད་གཉུག་མ་སྟོང་པ་དེ། །སྒྲོ་སྐུར་གཉིས་ཀྱིས་མ་བསླད་དམ། །རི་ཁྲོད་འགྲིམ་པའི་རྣལ་འབྱོར་ཀུན། །ངོ་སྲུང་བདུད་ཀྱིས་མ་ཁྱེར་རམ། །མ་རིག་འཁྲུལ་པའི་འཁོར་བ་དེ། །རྫ་ཆག་བཞིན་དུ་མ་བོར་རམ། །ཞེས་གསུངས་སོ། །དེ་ནས་རྗེ་བཙུན་སྙེ་ནམ་ཙར་མའི་རི་ལ་བྱོན་པའི་ལམ་དུ་ཡོན་བདག་ཕོ་མོ་མང་པོ་འདུས་པས་ཁྱེད་ཚོ་འདིར་ཅི་ཡིན་གསུངས་པ་ལ།

ངེད་ཚོ་གྲོང་སྟོད་ནས་ངེད་ཀྱི་མནའ་མ་ཁྱེར་ནས་འཁྲུག་པ་བྱུང་བས། བླ་མ་ལ་འདུན་མ་ཞིག་ཞུ་བསམ་ཟེར་ནས། མནའ་མ་འདི་ཡིན་ཟེར་བའི་བུད་མེད་རྫོང་མང་པོ་བཏགས་པ་ཅིག་འདུག་པ་ལ། བླ་མའི་ཞལ་ནས། ངས་འདུན་མ་མི་ཤེས། ཕུང་རྡོ་མ་ཁྱོད་ང་ཡི་གླུ་འདི་ལ་ཉོན་གསུངས་ནས་མགུར་འདི་གསུངས་སོ། །མགོ་ལ་རྡོ་ཁུར་གྱི་རང་རྩིས་ཅན། །རང་ལ་རྩོད་མེད་ཀྱི་ཕུང་རྡོ་མ། །མི་ལ་མི་ཤོར་གྱི་རང་རྩིས་ཅན། །ཡུལ་ཁམས་མ་དཀྲུགས་རང་སར་སྡོད། །ཕྱི་ལ་དམར་སྨུག་གི་ནང་རུལ་མ། ཡིད་ལ་ཁྱོ་འདོད་ཀྱི་གཞུང་ངན་མ། །མི་ལ་ཁྱོད་མེད་ཀྱི་གདམས་ང་ཅན། །རྒྱལ་ཁམས་མ་ཕུང་རང་སར་སྡོད། །ནང་ན་སྙིང་མེད་ཀྱི་མགོ་འཕགས་ཅན། །སེམས་ལ་ཁྲེལ་མེད་ཀྱི་བཟང་འདོད་ལ། །གཏམ་ལ་རིན་མེད་ཀྱི་སྒེག་སྒེག་ཅན། །ཕུང་གསུམ་མ་གཡོ་རང་སར་སྡོད། །ལར་ཕུང་གི་རྩ་བ་བུད་མེད་ཡིན། །ཡུལ་ངན་གྱི་ནད་ངན་མི་ངན་ཡིན། །ཡུལ་ངན་དུས་ངན་མནའ་མ་འདི། །ལོད་ལ་རིན་ཐང་ཆེ་བར་འདུག །རྩོག་ལ་རྩོད་མི་མང་བར་འདུག །དེ་འཇིག་རྟེན་བསམ་རླག་སྤྱོད་པ་ཡིན། །གཞོན་འཁྲུག་པ་མ་བྱེད་རང་སྲོག་གཅེས། །རྒན་གཡོ་སྒྱུ་མ་མང་རང་ལ་སྡིག །ཁྲོམ་འདིར་འཚོགས་ཀྱི་ཁ་ལོ་ཆོས་ལ་སྒྱུར། །ཞེས་གསུངས་པས་འཁྲུག་པ་རང་ཞི་ལ་སོང༌། ཕྱིས་ཀྱང་ཡུལ་དེར་འཁྲུག་པ་མེད་དོ། །དེར་ཡོན་བདག་ཕོ་མོ་ཚོས་ཆོས་འབྲེལ་ཞིག་ཞུ་ཟེར་བས། མགུར་འདི་གསུངས་སོ། །ཨེ་མ་འགྲོ་བ་འཇིག་རྟེན་པ། །ལུས་གཡུ་ལྗང་བཞིན་དུ་བསྐྱངས་བསྐྱངས་ནས། །རྐྱེན་སྡོང་རྒན་བཞིན་དུ་འགྱེལ་ཞིང་འདུག །སྐབས་སྐབས་སུ་མ་ཡེངས་པའི་བྱ་ར་རེ་མཛོད་དང༌། །ནོར་རྫས་སྦྲང་རྩི་བཞིན་དུ་བསགས་བསགས་ཀྱང༌། །རྐྱེན་བ་མོ་བཞིན་དུ་འོང་ཞིང་འདུག །སྐབས་སྐབས་སུ་མ་ཡེངས་པའི་བྱ་ར་རེ་མཛོད་དང༌། །འཕྱོར་དང་ཁྲ་བཞིན་དུ་པུར་པུར་འདུག་ཀྱང༌། །རྐྱེན་འཇའ་ཚོན་བཞིན་དུ་ཡར་ཞིང་འདུག །སྐབས་སྐབས་སུ་མ་ཡེངས་པའི་བྱ་ར་རེ་མཛོད་དང༌། །གཉེན་རི་དྭགས་བཞིན་དུ་འགྲོགས་འགྲོགས་ཀྱང༌།

རྐྱེན་རྔོན་པ་བཞིན་དུ་སླེབ་ཅིང་འདུག །སྐབས་སྐབས་སུ་མ་ཡེངས་པའི་བྱ་ར་རེ་མཛོད་དང༌། །བུ་སྒོ་ང་བཞིན་དུ་གསོས་གསོས་ཀྱང༌། །རྐྱེན་ལམ་རྡོ་བཞིན་དུ་འཕྲད་ཅིང་གདའ། །སྐབས་སྐབས་སུ་མ་ཡེངས་པའི་བྱ་ར་རེ་མཛོད་དང༌། །བྱད་མེ་ཏོག་བཞིན་དུ་མཛེས་མཛེས་ཀྱང༌། །རྐྱེན་སེར་བ་བཞིན་དུ་འགྲིམ་ཞིང་འདུག །སྐབས་སྐབས་སུ་མི་རྟག་སྐྱོ་ཤས་རེ་བསྐྱེད་དང༌། །གྲོགས་མ་བུ་བཞིན་དུ་བཟང་བཟང་ཡང༌། །རྐྱེན་དགྲ་གཉེན་བཞིན་དུ་འཐབ་ཅིང་འདུག །སྐབས་སྐབས་སུ་སེམས་ཅན་ལ་སྙིང་རྗེ་རེ་སྐྱེད་དང༌། །སྐྱིད་ཉེ་བ་བཞིན་དུ་འོད་འོད་ཡང༌། །རྐྱེན་རླུང་དམར་བཞིན་དུ་འཚུབ་ཅིང་འདུག །སྐབས་སྐབས་སུ་མ་ནུས་པ་ལ་སྦྱིན་པ་རེ་ཐོང་དང༌། །འདིར་འཚོགས་ཀྱི་ཡོན་བདག་ཕོ་མོ་རྣམས། །དམ་པའི་ལྷ་ཆོས་མ་ནུས་ན། ཚེ་རིང་པོར་བསྡད་ཀྱང་ངན་རིང་ཡིན། །ལས་མང་པོ་འབད་པ་སྡུག་ལས་ཡིན། །ཞེས་གསུངས་པས་ཁོང་རྣམས་དད་པ་སྐྱེས་ཏེ་བླ་མ་ཐུགས་མི་བྲེལ་ན། ད་རུང་ཚོགས་གསོག་ཀྱང་འདྲེན། ཆོས་ཀྱང་ཉན་འདོད་ཟེར་བས་མ་བཞེད་དེ་མགུར་འདི་གསུངས་སོ། །གངས་སྟོད་ཀྱི་སེང་གེ་དཀར་མོ་དང༌། །དལ་ཡང་དལ་ལ་བྲེལ་ཡང་བྲེལ། དལ་བས་གངས་དཀར་ལྟོངས་སུ་འགྱིངས། །བྲེལ་བས་ཟུར་ཁ་ཡངས་ལ་འགྲིམ། །དལ་བྲེལ་མེད་པར་དཔའ་ཏིང་ངེ། །ནགས་གསེབ་ཀྱི་སྟག་མོ་རི་བཀྲ་དེ། །དལ་ཡང་དལ་ལ་བྲེལ་ཡང་བྲེལ། །དལ་བས་ནགས་མའི་གསེབ་ཏུ་ཉལ། །བྲེལ་བས་ས་འཕྲང་ཡངས་ལ་འགྲིམ། །དལ་བྲེལ་མེད་པར་འཛུམ་ཁུག་གེ །བྲག་དཀར་གྱི་བྱ་རྒྱལ་རྒོད་པོ་ང༌། །དལ་ཡང་དལ་ལ་བྲེལ་ཡང་བྲེལ། །དལ་བས་བྲག་དཀར་རྫོང་ལ་ཉལ། །བྲེལ་བས་ནམ་འཕང་ཡངས་ལ་འཕུར། །དལ་བྲེལ་མེད་པར་མཐོ་ལིང་ངེ། །གུང་ཐང་གི་མི་ལ་རས་པ་ང༌། །དལ་ཡང་དལ་ལ་བྲེལ་ཡང་བྲེལ། །དལ་བས་འཇིག་རྟེན་བྱ་བ་བཏང༌། །བྲེལ་བས་སྐད་ཅིག་ཡེངས་སུ་མེད། །དལ་བྲེལ་མེད་པར་དགའ་ཡ་ལེ། །ཁྱེད་འདིར་བཞུགས་གྲྭ་པ་ཡོན་བདག་རྣམས། །དལ་བྲེལ་མ་རྩིར་ཆོས་ལ་འབུངས། །ཞེས་དང༌།

ད་ནི་ཁོ་བོ་ཡུན་རིང་པོར་མི་སྡོད། སྙེ་ནམ་ཙར་མའི་རི་འདི་ལ་ཡུན་རིང་དུ་བསྡད་པས་ཁྱོད་ཡོན་རྣམས་དང་མཇལ་བས་དགའ་གསུངས་ནས། ཡོན་བདག་རྣམས་ལ་ཆོས་མང་པོ་གསུངས་པས་ཆོས་ལ་དད་པ་དང༌། འཁྲུག་པ་དང་ནད་ཡམས་ལ་སོགས་པ་མེད་པར་གྱུར་ཏེ། དེ་ཐམས་ཅད་སྙེ་ནམ་རྩར་མའི་སྐོར་རོ།། །།དེ་ནས་རས་ཆུང་པས་བླ་མ་ལ་ཉམས་ངེས་པ་ཅན་ཡོད་ངེས་པས་ང་ལ་བསྟན་པར་ཞུ་ཞུས་པས། ངས་བསྟན་པར་དཀའ་ཁྱེད་རང་བསྒོམ་དང་ཤེས་ནས་འོང་གསུངས་ད་ཁྱེད་ལོ་དུ་མ་ནས་གྲོངས་ངས་ཀྱང་དེ་སྔ་ཞབས་ཏོག་བྱས་པས། རྟགས་ཅི་འདྲ་འོང་ཞུས་པས། བླ་མའི་ཞལ་ནས། ད་ཁྱོད་ང་དང་འཕྲེང་མི་དགོས་པའི་རྒྱུ་བཞི་ཡོད། འབྱུང་བ་བཞི་ལ་དབང་ཐོབ་པས་ནད་གཡོག་མི་དགོས། ཤི་ཡང་མི་ཡུལ་དུ་རོ་མི་ལུས་པས་རོ་ཁུར་མི་དགོས། གདུང་རིང་བསྲེལ་མཁའ་འགྲོ་མས་མཁའ་སྤྱོད་དུ་གདན་འདྲེན་པས་རོ་མེད། གདམས་ངག་སྒྲོ་འདོགས་ཆོད་པས་གསལ་འདེབས་མི་དགོས། མྱོང་བ་ལ་བརྟན་པ་ཟིན་པས་སྐྱེལ་མ་མི་དགོས། །མཐོང་སྣང་ཡང་གང་ཟག་གི་དབང་པོའི་བྱེ་བྲག་གི་མཐོང་བ་ཡིན། ང་རང་ལ་བར་དོ་མེད། བར་དོ་མི་མཐོང་ངེས། དེ་སྔ་མཐོང་མཐོང་བས་ཟད་ནུས་པ་ཡིན་གསུངས་ནས་མགུར་འདི་གསུངས་སོ། །བླ་མེད་ཐེག་པ་མཆོག་གི་ལམ། །ཤེས་རབ་སྙིང་རྗེ་ལྡན་ཙམ་ན། །ཁམས་གསུམ་འཁོར་བའི་སེམས་ཅན་རྣམས། །མེ་འོབས་ནང་དུ་ཚུད་པ་ལ། །འབྱུང་བ་དངས་སྙིགས་ཕྱེད་པ་ཡི། །རྣལ་འབྱོར་ལུས་ཀྱི་མེ་ཏོག་རྒྱས། །སེམས་ཅན་འབྲེལ་ཚད་དྲངས་པ་ཡིན། །ཁམས་རང་བཞི་རྣམ་པར་དག་པ་འདི། །ཆུ་ཡི་ནང་གི་གཟུགས་བརྙན་ལྟར། །ཟབ་མོ་སྐྱེ་བ་མེད་པའི་དོན། །མཚོན་བྱེད་ཉམས་ཀྱི་བརྒྱུད་པ་འདི། །གདམས་ངག་སྙིང་ལ་ཞེན་པ་འདི། །ལན་ཚྭ་ཆུ་ལ་ཐིམ་པ་འདྲ། །ཡེ་ཤེས་ནང་ནས་ཤར་བ་ཡིས། །སེམས་དང་ཕུང་པོ་འཆིང་ཐག་གྲོལ། །ཐེ་ཚོམ་ཆོད་པའི་ཤེས་པ་འདི། །ཉམས་བྱེད་རྨི་ལམ་སངས་པ་འདྲ། །ཤེས་བྱ་གཤིས་ལ་ཕེབས་པ་འདི། །ཡུལ་དང་དབང་པོ་རྟགས་གྱེས་ལ། །བདེན་ཞེན་འཐད་པའི་སྣང་བ་འདི། །གཉིས་མེད་ཆབ་ཀྱི་ལྦུ་བ་འདྲ། །རྣམ་དག་ལྟ་བའི་གདིངས་ཟིན་པས། །དོན་དམ་སྒྲིབ་མེད་ཡེ་ཤེས་ཐོབ། །རང་བྱུང་ལྷུན་གྲུབ་གཉུག་མ་འདི། །སྤྲིན་ཐག་ཆད་པའི་ནམ་མཁའ་འདྲ། །སྒོམ་བྱར་མེད་ངང་ལ་གནས་པ་ཡི། །སྣང་གསལ་སྟོང་གསལ་ཡེ་ཤེས་གསལ། །གནས་ལུགས་རིག་པའི་ཡེ་ཤེས་འདི། །དངུལ་དཀར་མེ་ལོང་ཕྱིས་པ་འདྲ། །སྤྱོད་པ་བླང་དོར་མེད་པ་ཡི། །ཐབས་ཀྱི་འཁོར་བར་མི་གནས་ལ། །ཤེས་རབ་གསུམ་གྱིས་གྲོལ་བ་ཡིས། །རྩལ་གསུམ་རྫོགས་པའི་སེང་གེ་འདྲ། །ཀུན་གཞིའི་ཆོས་སྐུར་ཐིམ་པ་ཡི། །ལས་ཀྱི་ས་བོན་གཏིང་ནས་ཟད། །སྐྱེ་གནས་སྲིད་ལེན་ཕུང་པོ་འདི། །སྒོ་ང་རྡོག་པས་རྗི་ང་འདྲ། །གཟུངས་འཛིན་ཐག་པ་ཆོད་པ་ཡི། །སེམས་ཉིད་མ་བུ་མཇལ་དུས་སུ། །སོ་མཚམས་སྲིད་པའི་བར་དོ་འདིར། །རང་གྲོལ་སྦྲུལ་གྱི་མདུད་པ་འདྲ། །ཡོན་ཏན་རྫོགས་པའི་བར་དོ་འདིར། །ཟབ་མོ་སྙན་བརྒྱུད་མཚམས་སྦྱར་ནས། །སེམས་སྐྱེ་མེད་འོད་གསལ་འཕྲོ་དུས་སུ། །མི་ང་ལ་མཐོང་སྣང་སྣ་ཚོགས་འོང༌། །ཁྱེད་རྣམས་རང་སྣང་གི་མཐོང་བ་ཡིན། །ཞེས་གསུངས་ནས་རས་ཆུང་པ་ལྷོ་ཕྱོགས་ཀྱི་ཟུར་ཁ།

ཤམ་པོའི་གངས། བྱར་པོའི་ནགས། སྒོམ་གནས་རྡོ་བོད་ཀྱི་སོ་མཚམས་སུ་ལུང་བསྟན་ནས་རས་ཆུང་པ་དབུས་སུ་བརྫངས་ཏེ། མ་འགྲོ་བཟླས་དུས་འགྲོ་རང་ཟེར། ད་ནི་མ་སྡོད་སོང་ལ་འགྲོ་དོན་གྱིས་གསུངས་ནས་མགུར་འདི་གསུངས་སོ། །ཕ་ཡི་བུ་ཆེན་རས་ཆུང་པ། །དབུ་རུ་བོད་ཀྱི་དབུས་སུ་སོང༌། །བུ་བཞིའི་ནང་གི་དོན་པོ་ཁྱོད། །བླ་མ་སྤྱི་བོར་བསྒོམ་ཞིང་སོང༌། །བརྒྱུད་པ་ནང་གི་སྲས་བུ་ཁྱོད། །དམ་ཚིག་ཡེང་མེད་བསྲུང་ཞིང་སོང༌། །སྙན་བརྒྱུད་འཛིན་པའི་སྒྲོན་མེ་ཁྱོད། །མ་རིག་མུན་པ་སེལ་ཞིང་སོང༌། །སངས་རྒྱས་བསྟན་པའི་སྲོག་ཤིང་ཁྱོད། །སྐལ་ལྡན་རྣམས་ལ་སྤེལ་ཞིང་སོང༌། །སྐལ་མེད་རྣམས་ལ་གསང་ཞིང་སོང༌། །བསྟན་པའི་སྒྲོན་མེ་འཛུགས་ཤིང་སོང༌། །སྐལ་ལྡན་ཐུགས་རྗེས་འཛིན་ཞིང་སོང༌། །ལྷོ་ཕྱོགས་ཟུར་ཁ་འགྲིམ་ཞིང་སོང༌། །ཤམ་པོའི་གངས་ལ་སྒོམ་དུ་སོང༌། །རྡོ་བོད་མཚམས་སུ་དགོན་པ་ཐོབ། །ཅེས་གསུངས་ནས་ལུང་བསྟན་པས། རས་ཆུང་པས་ཕྱག་གསུམ་འཚལ་ནས་མགུར་འདི་ཕུལ་ལོ། །རྗེ་དུས་གསུམ་སངས་རྒྱས་སྤྲུལ་པའི་སྐུ། །དུས་རྒྱུན་པར་བྱིན་གྱིས་བརླབ་ཏུ་གསོལ། །སྔོན་འཁོར་བའི་བཙོན་རར་འཁྱམས་པ་ལ། །ཡང་ཡང་ཐུགས་རྗེའི་ལྕགས་ཀྱུ་ཟུང༌། །ད་ཕྱིར་མི་ལྡོག་པ་ཐར་པའི་ཡུལ། །སྐུ་གསུམ་འབྲས་བུའི་རྒྱལ་སར་བྱུང༌། །བླ་མེད་མཆོད་པ་རྒྱུན་པར་འབུལ། །ཐུགས་བདེ་ཆེན་ངང་དུ་བཞེས་སུ་གསོལ། །ད་སྣང་བ་ཨ་འཐས་མེད་པ་དང༌། །རྣལ་འབྱོར་ཆགས་འཛིན་མེད་པ་དང༌། སྡོད་པ་ངེས་པ་མེད་པའི་ཕྱིར། །ཕྱོགས་མེད་ལྡོམ་བུ་རི་ཁྲོད་ཞུ། །རས་ཆུང་མི་འདུག་དབུས་སུ་འགྲོ། །རས་པའི་བུ་ཆེན་རས་ཆུང་ང༌། །བླ་མ་སྤྱི་བོར་ཁུར་ཞིང་འགྲོ། །བུ་བཞིའི་དོན་པོ་རས་ཆུང་ང༌། །དམ་ཚིག་ཡེངས་མེད་བསྲུང་ཞིང་འགྲོ། །བརྒྱུད་པའི་ཐ་ཆུང་རས་ཆུང་ང༌། །སྣོད་ལྡན་རྣམས་ལ་སྤེལ་ཞིང་འགྲོ། །སྣོད་མེད་རྣམས་ལ་གསང་ཞིང་འགྲོ། །སྙན་བརྒྱུད་འཛིན་པའི་སྒྲོན་མེད་ང༌། །མ་རིག་མུན་པ་སེལ་ཞིང་འགྲོ། །བསྟན་པའི་སྒྲོན་མེ་རས་ཆུང་ང༌། །ཆོས་ཀྱི་རྒྱལ་མཚན་ཕྱར་ཞིང་འགྲོ། །ང་སོང་བའི་ཤུལ་དུ་བླ་མ་རིན་པོ་ཆེ། །དུས་གསུམ་སངས་རྒྱས་འདུས་པའི་སྐུ། །འགྲོ་བའི་མགོན་པོ་བདེ་བར་བཞུགས། །དུས་གསུམ་སངས་རྒྱས་ཐམས་ཅད་ཀྱི། །སྐུར་གྱུར་བླ་མ་བདེ་བར་བཞུགས། །སྐུ་གསུམ་རང་བཞིན་རྡོ་རྗེ་འཆང༌། །མཉམ་མེད་བླ་མ་བདེ་བར་བཞུགས། །མངོན་ཤེས་རིག་པ་རྫུ་འཕྲུལ་ཅན། །ཆོས་ཀྱི་སྤྱན་ཅན་བདེ་བར་བཞུགས། །སྐུ་དྲིན་འཁོར་མེད་རིན་པོ་ཆེ། །མ་རིག་མུན་སེལ་བདེ་བར་བཞུགས།

མཇལ་བས་དོན་ལྡན་མཐུ་སྟོབས་ཅན། །བྱང་ཆུབ་ལམ་མཁན་བདེ་བར་བཞུགས། །བདག་གི་བླ་མ་ཀུན་གྱི་བཤེས། །འགྲོ་བའི་སྐྱབས་གནས་བདེ་བར་བཞུགས། །ཞེས་ཞུས་ཏེ་རས་ཆུང་པ་སྤྱན་ཆབ་ཕྲུལ་ལེ་བྱུང་ནས་ཡུས་ཀྱི་བརྣངས་ཏེ་ཚིག་ཐོན་ཡང་དབྱངས་མ་ཐོན་པས། བྱ་འང་ཅིག་གྲག་པའི་སྐད་དེ་ལ་དཔེ་བྱས་ནས་སྨོན་ལམ་དྲུག་གི་མགུར་འདི་ཕུལ་ལོ། །འགྲོ་དྲུག་གི་སེམས་དང་རྒྱལ་བའི་ཐུགས། །རྣམ་རྟོག་གི་དབང་གི་སོ་སོ་སྟེ། །ཆོས་ཉིད་ཀྱི་ངང་དུ་གཅིག་པ་དེས། །རྟོག་མེད་དབྱིངས་སུ་མཇལ་བར་ཞུ། །དགུང་སྔོན་གྱི་དབྱིངས་དང་ཉི་ཟླའི་ཟེར། །གླིང་བཞིའི་དབང་གིས་ཤར་ནུབ་བྱུང༌། །འོད་ཟེར་དང་མདངས་ལ་འདུ་འབྲལ་མེད། །དགུང་སྔོན་གྱི་དབྱིངས་སུ་མཇལ་བར་ཞུ། །བོད་ཡུལ་ཆུ་དང་རྒྱ་གར་ཆུ། །ལུང་པའི་དབང་གི་སོ་སོ་སྟེ། །འབྱུང་བཞིའི་ངང་དུ་གཅིག་པ་དེས། །རྒྱ་མཚོའི་ཀློང་དུ་མཇལ་བར་ཞུ། །གཞི་རང་ལ་ཡོད་པའི་ཡེ་ཤེས་དང༌། །འཕྲལ་ལ་སྐྱེས་པའི་རྣམ་རྟོག་གཉིས། །ཆོས་ཉིད་ཀྱི་ངང་དུ་གཅིག་པ་དེས། །རྣམ་རྟོག་ཟད་ཙ་མཇལ་བར་ཞུ། །གཅིག་པུར་སྡོད་པའི་རི་ཁྲོད་དང༌། མང་པོ་ཚོགས་པའི་གྲོང་ཡུལ་གཉིས། །བཞུགས་ཚུལ་གྱི་དབང་གི་སོ་སོ་སྟེ། །རང་སེམས་དབེན་པའི་དོན་རྟོགས་ནས། །ཡེ་ཤེས་ཀྱི་དབྱིངས་སུ་མཇལ་བར་ཞུ། །ཕ་རྗེ་བཙུན་རི་ལ་བཞུགས་པ་དང༌། །རས་ཆུང་དབུས་སུ་འགྲོ་བ་གཉིས། །དམ་ཚིག་མངོན་ལྐོག་མ་མཆིས་པས། །འོག་མིན་གནས་སུ་མཇལ་བར་ཞུ། །ཕ་རྗེ་བཙུན་སྐུ་ཁམས་བདེ་བར་བཞུགས། སྔར་ཡང་བཀའ་དྲིན་ཡང་ཡང་ཆེ། །ད་ཡང་བྱིན་གྱིས་བརླབ་པར་ཞུ། །ཞེས་ཞུས་ཏེ་མིག་མཆི་མས་གང་བཞིན་ཞབས་ལ་འཇུས་ནས་སྤྱི་བོར་བཞག་སྟེ། རྡོ་རྗེ་སྐུ་ཡིས་བྱིན་གྱིས་རློབས། ཚངས་པའི་གསུང་གིས་བར་ཆད་སོལ། །རྟོགས་མེད་ཐུགས་ཀྱི་ལམ་སྣ་དྲོངས། །ཕ་རྗེ་བཙུན་སྐུ་ཁམས་བདེ་བར་བཞུགས། །བུ་རས་ཆུང་དབུས་སུ་འགྲོ་བ་ལ། །བཀའ་དྲིན་གྱི་སྐྱེལ་མ་ད་དུང་མཛོད། །ཞེས་ངུ་ཞིང་ཞུས་པས་རས་ཆུང་པའི་དབྱངས་ལ་སྙན་པ་དེས་རྗེ་བཙུན་ཡང་ཐུགས་གཡོ་བ་བྱུང་ངོ༌། །དེ་ནས་བླ་མས་རས་ཆུང་པའི་ལག་པ་ནས་བཟུང་སྟེ་སྙན་བརྒྱུད་ཀྱི་གདམས་ངག་རྗེ་གནང་རྫོགས་པར་གནང་ནས་འདི་གསུངས་སོ། །བུ་ལྟ་བ་ཕྱོགས་རིས་མ་བྱེད་ཨང༌། །སྒོམ་པ་རི་ཁྲོད་ཟུང་ཤིག་ཨང༌། །སྤྱོད་པ་གྲོགས་ངན་སྤོངས་ཤིག་ཨང༌། །དམ་ཚིག་སྣང་བ་བསྟུན་ཅིག་ཨང༌། །འབྲས་བུ་འཆི་བ་སོམ་ཤིག་ཨང༌།

དེ་ལྟར་དུ་ནུས་ན་ཐམས་ཅད་ཚུར་ལ་སྟོན་མཁན་གྱི་བླ་མ་ནི་ང་དང་འདྲ་བ་ཡང་ནས་ཡང་དུ་འོང༌། ངས་ཡང་དང་ཡང་དུ་ཉུལ་ལོ་གསུངས་པས། རས་ཆུང་པ། ད་གདམས་ངག་མ་ལུས་ཨང་ཞུས་པས། གཅིག་ལུས་ལ་འགོལ་སར་ཆས་ལ་བསྟན་གསུངས་པས་ཅི་ཡིན་བསམ་ཙ། བླ་མས་རས་ཆུང་པའི་མགོ་ལ་ཕྱག་གིས་བརྒྱབ་སྟེ། འཆི་བ་འཆི་བ་འཆི་བ། ཏུག་གེ་ཏུག་གེ་ཏུག་གེ །ས་ན་ས་ན་ས་ན། འོང་ངོ་འོང་ངོ་འོང་ངོ་གསུངས་ཏེ། ཁོང་དང་བསྒོམས་བསྒོམས་པའི་འཕོང་སྤྲེའུའི་འཕོང་བཞིན་ཤ་རོ་དང༌། རྨེན་པོར་སོང་བ་དེ་བསྟན་ནས་འདི་བས་ཟབ་པ་མེད་གསུངས་སོ། །དེ་ནས་རས་ཆུང་པ་ཁོ་ཐག་ཆོད་ནས་དབུས་སུ་སོང་ངོ༌། །དེ་ཐམས་ཅད་དབུས་གཏད་ཞལ་ཏའི་སྐོར་རོ།། །།དེ་ནས་ལྷ་ཅིག་གིས་མཛེ་ཕོའི་གཡོག་དང་བོང་སྣ་ཁྲིད་ཅིང་ཡོད་པ་ལ། མི་གཅིག་གིས་རས་ཆུང་པ་རོང་སོག་རྩེ་གོང་དུ་བཞུགས་ནས་མཛེ་ནད་བརྒྱ་རེ་ཕན་ཟེར་བས་དེ་མ་ཐག་ཏུ་ལྷ་ཅིག་སྤྲང་ཞིང་འོང་བས་རས་ཆུང་པའི་དྲུང་དུ་སླེབ། རིན་ཆེན་གྲགས་ཀྱིས་རས་ཆུང་པ་ལ་ཞུས་པ། མོ་གཡུ་ལ་དགའ་བ་ཅིག་ཡོད་གསུངས་ནས་གཡུ་དྲུག་དཀར་སྤར་བ་གང་བསྐུར་བས་འདི་ཁྱེར་ལ་སོང་གསུངས་པས། མོ་ལ་གཡུ་མི་དགོས་བཤགས་པ་བྱེད་དུ་འོང་བ་ཡིན། བཤགས་པ་དང་དུ་མི་ལེན་ན་གསོན་སྡུག་པས་ཤི་བ་སྐྱིད་ཟེར་བ་ཞུས་པས། འོ་ན་ངེད་གཉིས་ཀྱི་བར་དུ་རས་ཀྱི་ཡོལ་བ་ཐོང་ལ་འོང་ཆུག་གསུངས་ནས་ནང་དུ་འོང་མ་འོང་ལ་ཡུས་ཀྱི་བརྣངས་ཏེ་གླུ་འདི་ཕུལ་ལོ། །ཕ་བཤགས་པ་དང་དུ་བཞེས་པར་ཞུ། །ཕ་བཤགས་པ་དང་དུ་མི་ལེན་ན། །སྡུག་གྲི་གུ་སོར་གསུམ་སྙིང་ལ་འཛུག །ཚེ་འདི་ཡི་འདུ་བྱེད་ཀྱི་གུམ་པ་ལ། །གཏམ་སྙན་པའི་བཟང་ངན་ཅི་སྒྲོགས་པ། །ཕ་རས་ཆུང་པ་ཡི་ཐུགས་ཀྱིས་མཁྱེན། །ལར་མི་ཤེས་མུན་པ་སེལ་བ་དཀའ། །འགྱོད་པ་ཆེ་སྟེ་བྱ་ཐབས་མེད། །ལས་ངན་ལས་ཀྱི་ལ་ཡོག་དེ། །ཚེ་འདི་ལ་སྨིན་པ་ནུས་པ་ཆེ། །ལུས་ངན་གྲིབ་མའི་མཛེ་གྲོགས་དེ། །སྡུག་བསྔལ་ནད་ཀྱིས་གདུང་བ་ལ། །སྙིང་རྗེ་དང་བྱིན་རླབས་མ་ཆུང་བར། །ཐུགས་རྗེའི་ལྕགས་ཀྱུས་དམ་དུ་ཟུང༌། །ཞེས་ཞུས་པས།

རས་ཆུང་པས་སྡིག་སྦྱོང་མགུར་འདི་གསུངས་སོ། །ཤོ་ལ་ཙ་མ་ན་ང་རེ་འཇིགས། །བླ་མ་རྡུང་བའི་མཐུ་མོ་ཆེ། །སྦར་ཤད་བྱེད་པའི་སེན་རྣོན་མ། །དཔེ་བུམ་འཕྲོག་པའི་དབང་མོ་ཆེ། །སྐྱག་ཁ་ཟློ་བའི་སྨྲ་མཁན་མ། །ཁྱོད་དང་རྣལ་འབྱོར་བདག་ཅག་གཉིས། །སྔོན་ལས་རྐྱེན་གྱིས་ལྷན་དུ་འཛོམ། །རང་ལེན་རང་གི་སྡུག་བསྔལ་སྤྱོད། །ཁྱོད་རིན་སྲོག་དང་དེས་བྲལ་བྱས། །ཁྱོད་བླ་མ་བསྐྱུར་ནས་ཞང་དང་འགྲོགས། །ནད་གཡོག་གི་སྡུག་བསྔལ་མ་སྤྱད་དམ། །རྒྱལ་མཁར་བཞག་ལ་སྒོ་ཞུག་འགྲིམ། །མི་ཁའི་དམག་གིས་མ་བསྐོར་རམ། །རྟ་ཕོ་བཞག་ནས་བོང་སྣ་ཁྲིད། །ཡི་མུག་རྒྱུན་དུ་མ་སྐྱེས་སམ། །ནོར་གསོག་འཇོག་བཞག་ན་རྡོག་ཁམས་སྒུག །མུ་གེའི་རྫོང་ལ་མ་བསྡད་དམ། །ཐེ་ཕྲུག་བཞག་ནས་ར་སླག་གྱོན། །ཤིག་སྲོ་མའི་བུ་ལོན་མ་ཆགས་སམ། །ཞེས་གསུངས་པས། མོ་ཡིས་གླུ་འདི་ཕུལ་ལོ། །ཕ་ཡི་བུ་ཆེན་རས་ཆུང་པ། །རྗེ་རས་ཆུང་པ་ལ་གསོལ་བ་འདེབས། །ང་སྐྱེ་སར་སྐྱེས་པའི་རང་རྩིས་དང༌། །སྒྱུ་མ་ནོར་གྱི་རང་མཐོང་དང༌། །བསམ་པ་བརླག་པའི་སྤྱོད་པ་དང༌། །རང་འབྱོར་ཆེ་བའི་རང་དབང་དང༌། །ཞེ་སྡང་འཁྲུགས་པའི་ང་རྒྱལ་གྱིས། །ཕ་བླ་མའི་བུ་ལ་གནོང་འགྱོད་ཤོར། །ང་ལྷ་མི་ཁྲོས་པས་མཚར་ཟློས་བྱས། །ཚང་ཟླ་རོགས་མོས་ཞེ་ཁྲེ་ལ་བཅུག །རྒྱལ་པོ་ཕ་ཡིས་ཁྲིམས་ལ་གཏད། །ལ་ཡོག་ཁྲེལ་གྱི་མཛེ་ཕོས་སླེབ། །སྡུག་བསྔལ་སྤྲང་གི་ཐ་མས་བསྐོར། །ར་སླག་དུག་པོ་དགུ་བརྩེགས་ལ། ཤིག་སྲོ་མའི་བུ་ལོན་འཁོར་སྙམ་མེད། །བོང་སྣ་མཛེ་ཕོའི་ནད་གཡོག་ལ། །སྡུག་བསྔལ་ཡི་མུག་མཛད་སྙམ་མེད། །ད་བཤགས་པ་དང་དུ་ལེན་པར་ཞུ། །བཤགས་པ་དང་དུ་མི་ལེན་ན། ནམ་ཡང་སྡུག་གྲིར་འཆི་བ་ལ། །ཕ་རྗེ་བཙུན་ཁྱེད་ཀྱི་དྲུང་དུ་འགུམ། །བདག་ལྷ་ཆོས་སྙིང་ནས་བསམ་སྟེ་མཆི། །ཁྱེད་མ་བརྗེད་ཐུགས་རྗེས་བཟུང་དུ་གསོལ། །ཞེས་ཞུས་པས་རས་ཆུང་པ་སྙིང་རྗེ་སྐྱེས་པས་གསེར་མང་བ་ཞིག་བླ་མས་བསྐུལ་ཡོད་པ་མོ་ལ་བྱིན་ནས་མགུར་འདི་གསུངས་སོ། །སྐྱེས་མཆོག་མི་ལའི་སྐུ་ལ་གསོལ་བ་འདེབས། །བཀའ་དྲིན་ཡང་ཡང་ཟིན་པར་ཐུགས་རྗེ་ཟུང༌། །ཁྱེད་སྔར་དང་མི་འདྲ་བླ་བོ་བཤན། །ང་བླ་མའི་དྲུང་དུ་བྲོས་ནས་སོང༌། །འོ་སྐོལ་འཐབ་གཞིའི་གཡུ་མོ་ཆེ། །མཎྜལ་སྟེང་དུ་བཞག་ནས་འདུག

།དེ་མཐོང་སོ་སོ་བ་སྤུ་གཡོ། །སྔར་དབུས་སུ་མ་འགྲོ་མ་འགྲོ་གསུངས། །ད་དབུས་སུ་སོང་ཅིག་སོང་ཅིག་གསུངས། །དེ་དྲན་ཞིང་ཁོ་བོ་ངོ་མཚར་སྐྱེས། །ཕ་རྗེ་བཙུན་དེ་ཡི་རྣམ་ཐར་ལ། །གསེར་དང་ས་རྡོ་ཁྱད་པར་མེད། །གསེར་འདི་ཁྱེར་ཅིག་ཁྱེར་ཅིག་གསུངས། །དེ་དྲན་ཞིང་ཁོ་བོ་ཡི་རང་སྐྱེས། །ཕ་ཡིས་གནང་བའི་གསེར་འདི། །སངས་རྒྱས་སྐུ་འདྲ་མང་དུ་བཞེངས། །དེས་ལུས་ཀྱི་སྒྲིབ་པ་འདག་པ་ཡིན། །གཟུངས་སྔགས་ཆོ་ག་མང་དུ་ཐོན། །དེས་ངག་གི་སྒྲིབ་པ་འདག་པ་ཡིན། །མཆོད་རྟེ་ཚྭ་ཚྭ་མང་དུ་གྱིས། །དེས་ཡིད་ཀྱི་སྒྲིབ་པ་འདག་པ་ཡིན། །ནང་དུ་རང་སེམས་དཔང་པོར་ཞོག །དོན་དུ་སྙན་བརྒྱུད་གདམས་ངག་སྒོམ། །ཡང་ཡང་རྗེ་ལ་གསོལ་བ་ཐོབ། །སྐབས་སུ་འགྱོད་པ་ཡང་ཡང་བསྐྱེད། །དེ་ལྟར་མཛོད་དང་དོན་ཆེན་འགྲུབ། །ཅེས་གསུངས་པས་མོ་དགའ་སྟེ། གསུངས་པ་བཞིན་བྱས་ནས་ཕྱག་དང་བསྐོར་བ་མང་དུ་བྱས་ཏེ་སྨྱུགས་ཁམས་ཀྱང་ཇེ་བདེ་ལ་སོང་ནས་མཛེ་ཕོ་དང་ལྷ་ཅིག་གཉིས་ཀའི་མཛེ་སོས་སོ། །དེ་ནས་སྙན་བརྒྱུད་ཀྱི་ཁྲིད་གནང་ནས་བསྒོམ་དུ་བཅུག་པས་ཉམས་རྟོགས་པ་སྐྱེས་ཏེ་རང་བྱུང་གི་གྲུབ་ཐོབ་མ་བཟང་མོ་ཞིག་བྱུང་སྟེ། ཕར་ལ་ཁྲིད་འདེབས་ནུས་པ་ཅིག་བྱུང་ངོ༌། །རས་ཆུང་པ་དབུས་སུ་ལན་གཉིས་བྱོན་པའི་ཕྱི་ཐ་ལ་བླ་མས་ལུང་བསྟན་ནས་ལྷ་ཅིག་ལ་སོགས་པ་མཛེ་ཕོ་མང་པོ་སྨིན་པར་མཛད་ཅིང་གྲོལ་ནུས་པའོ། །དེ་ཐམས་ཅད་རོང་སོག་རྩེ་གོང་གི་སྐོར་རོ།། །།དེ་ནས་རྗེ་བཙུན་གྱིས་སྙེ་ནམ་པའི་མི་དང་མ་འཕྲད་པ་ཐམས་ཅད་ཤོག་གྱིས་ལ་སྐད་ཐོང༌། ང་དང་འབྲེལ་པ་ཡོད་པ་རྣམས་ཀྱིས་ཚོགས་འཁོར་རྒྱུ་རེ་ཁྱེར་ལ་ཤོག་གསུངས་ནས། དེར་ཐམས་ཅད་ཚོགས་པ་དང་ཚོགས་འཁོར་དང༌། དཀྱིལ་འཁོར་དང་ཆབ་གཏོར་མང་དུ་མཛད་བཅུག་པ་ལ། ནམ་མཁའ་ནས་འཇའ་འོད་ཀྱི་གུར་དང་མེ་ཏོག་མང་པོ་བབས་པས་འདི་རྣམས་ཅི་ཡིན་ནམ་ཟེར་བའི་ལན་དུ་མགུར་འདི་གསུངས་སོ། །ནམ་མཁའ་ཆོས་དབྱིངས་དག་པ་ལ། །ལྷ་དང་ལྷ་མོའི་ཆོས་ཉན་སླེབ། །ཁྱོད་སྐྱེ་བོ་ཕལ་པས་ག་ལ་མཐོང༌། །ངས་ནི་ཐམས་ཅད་ས་ལེར་མཐོང༌། །འདིར་ཚོགས་ཁྲོམ་པ་ཆོས་ལ་ཉོན། །སྔོན་ནས་ལས་ངན་བསགས་བསགས་པས། །མ་ལ་སྐྱེས་ནས་སྡིག་ལས་དགའ། །ཅིས་ཀྱང་དགེ་བ་མི་འདོད་ཅིང༌། །རྒས་ཀྱང་བསམ་པ་མི་དགེ་བ། །ལས་ཀྱི་རྣམ་སྨིན་དུ་བ་ཡིན། །སྡིག་དེ་བཤགས་པས་ཨེ་འདག་པ། །དགེ་བ་དྲན་ན་འདག་པ་ཡིན། །ལར་བསམ་པ་ཤེས་ལ་སྡིག་སྤྱོད་པ། །ཁམས་ཟན་གཏམ་ངན་རྗེ་བ་ཡིན། །རང་ཡང་གར་འགྲོ་མི་ཤེས་པས། །རོག་ལ་གནོད་པ་སྣ་ཚོགས་པ། །རང་གི་སྡུག་བསྔལ་སྣ་ཚོགས་སྤྱོད། །ད་ངེས་པར་སྡུག་བསྔལ་མི་འདོད་ན། །གཞན་ལ་གནོད་པ་ཐམས་ཅད་སྤངས། །ལྷ་དང་བླ་མའི་ཞབས་དྲུང་དུ། །སྡིག་པ་འགྱོད་པས་བཤགས་པ་གྱིས། །ཕྱིན་ཆད་མི་བྱེད་དམ་བཅའ་ན། །མྱུར་དུ་དམ་པའི་སྡོམ་པ་ཡིན། །ལར་སྡིག་ཅན་ཕལ་ཆེར་དབང་པོ་ཉམས། །བསྲན་ཚུགས་མེད་པར་ཡེངས་ལ་དགའ། །ཆོས་ཀྱི་སྣང་བ་བྲལ་སྙམ་ན། །ད་རུང་ལས་ངན་ཡོད་རྟགས་ཡིན། །དེ་ལ་བཤགས་པ་ཡང་ཡང་གྱིས། །ཞེས་གསུངས་པས་ཁྲོམ་པ་རྣམས་ཀྱིས་བཤགས་པ་བྱས།

སྡིག་པ་འབུལ་མཁན་ཡང་མང་དུ་བྱུང༌། ཉ་པ་ཅིག་གི་ཉ་རྒྱ་ཞིག་ཕུལ་བས། ཁྱོད་ཀྱི་ཉ་ཅི་ཙམ་བསད་ང་ལ་འདི་འབུལ་ནས་ཅི་བྱེད་གསུངས་པས། རྒྱ་སོ་མ་ཞིག་བྱས་ཡོད་པས་འདི་འབུལ་བ་ཡིན་ཞུས་པས། བླ་མའི་ཞལ་ནས་ཨ་མཚར་པོ། རྒྱ་སོ་མ་བྱས་ནས་རྙིང་པ་ཕུལ་བས་ཕན་པ་མེད། ཉ་གཏིང་ནས་མི་གསོད་པར་ཁས་ལོང་གསུངས་པས། དེས་ན་ང་ལྟོགས་གྲིར་འཆི། ཉག་ཉོག་ཡང་མང་ཞུས་པས། ཁྱོད་ལྟོགས་གྲིར་མི་འཆི་བའི་ཁག་ངས་ཁུར། དེ་བས་ང་ཡི་གླུ་འདི་ལ་ཉོན་གསུངས་ནས་མགུར་འདི་གསུངས་སོ། །མ་ཀི་རྒྱ་ནག་གི་ཤན་པ་དེ། །མི་རང་བས་བཟང་བ་མང་པོ་གསོད། །མི་ཤ་ལ་དང་ཁ་མི་ལོག་པར། །མི་ཤ་ཟོས་ཟོས་གོད་ཤ་རླག །ལུས་ལག་ཁོག་ཙམ་དེ་མ་སོས་པས། །ལས་དེ་འདྲ་བྱེད་ཅིང་དམྱལ་བར་འགྲོ། །ལས་དེའང་བསམ་ན་སྙིང་རླུང་ལྡང༌། བུ་ཉ་པ་སྡིག་པ་ཕུལ་དང་སྐྱིད། །མ་ཀི་ལྷོ་མོན་གྱི་ས་མཐའ་ན། །མ་རྒན་མོ་གསོད་ནས་མནའ་མ་ལེན། །ཞིང་ངན་པ་ཁྱི་ཕག་ཞབས་ཏོག་བྱེད། །ལས་ངན་པ་མ་ཤ་བུ་ཡིས་ཟ། །སྡིག་ཆེན་པོ་ཕ་མ་གསོད་པའི་མི། མནར་མེད་ཀྱི་དམྱལ་བར་རྒྱུན་དུ་བསྲེགས། །ལས་དེ་འདྲ་གྲུབ་པའི་གོ་ཆོད་པོ། །འདི་འདྲ་དྲན་ཞིང་སྣང་བ་ཡང་ཡང་འཁྲུགས། །བུ་ཉ་པ་སྡིག་པ་ཕུལ་དང་བརྒྱགས། །བྱང་རེའུ་ལུག་སྐྱོང་བའི་འབྲོག་པ་རྣམས། །རེའུ་ལུག་བུ་ཕྲུག་བཞིན་དུ་གསོས་གསོས་ནས། །ཡར་ཚར་ཙ་རྒྱབ་ལ་མྱོང་མྱོང་བྱེད། །གང་ཚོ་གང་ཚོར་ངན་སྔགས་འདེབས། །རང་བས་དྲུང་བ་མྱགས་སེ་གསོད། །ཁྱིམ་ནི་གཤིན་རྗེའི་ཁང་པ་བཞིན། །ཉིན་གཅིག་བདེ་སྐྱིད་དེ་ལ་རག །དེ་ཞོ་བལ་བྱིན་པའི་དྲིན་ལེན་ཡིན། །དེ་དྲན་ཞིང་མཆི་མ་ཁོང་ནས་འཁྲུགས། །བུ་ཉ་པ་སྡིག་པ་ཕུལ་ན་དགའ། །ཕ་ཀི་བྱང་ཁའི་རི་ཤི་དེས། །སེམས་ཅན་གང་མཐོང་ཟས་སུ་མཐོང༌། །ཉེས་མེད་སེམས་ཅན་གསོད་ལ་དགའ། །དྲུང་དྲུང་ཅོར་ཅོར་མགོ་པུག་ལ། །ཡ་ང་བག་ཙམ་མི་སྐྱེ་བར། སྤྲུ་ཟིང་ངེ་ཁུར་ནས་ཕོ་བྱས་སྙམ། །ཁ་བྱི་ཁུང་ཙམ་ཅིག་མ་སོས་པས། །ལས་དེ་འདྲ་བྱེད་ཅིང་དམྱལ་བར་འགྲོ། །འདི་དྲན་ཅིང་བསམ་པ་ཡང་ཡང་འཁྲུགས། །བུ་ཉ་པ་སྡིག་པ་ཕུལ་ན་དགའ། །ནུབ་ཀྱི་མ་སང་མཚོ་འགྲམ་ནང༌། །ཁྱོད་ཉ་པ་རྒད་པོས་ཉ་རྒྱ་བསྒྲུབས། །རྒྱ་རྩིང་ཞིབ་གསུམ་དུ་ཡོད་དོ་སྐད། །ཉ་ཆེ་ཆུང་གསུམ་དུ་འཛིན་ནོ་སྐད། །ངན་ལ་མགོ་དྲུང་བསམ་རླག་པོ། །ཉ་མང་དུ་སོད་ཀྱང་ལྟོགས་སུ་འགྲོ། །ཁ་ཐོགས་བརྒྱ་བརྒྱ་ལྟོ་ཐོབ་རེ། །དྲུང་ཧྲོག་གེ་ཟ་བ་ཁ་མི་གཡའ། །ལར་སྙིང་རྗེ་འདི་ནི་གོལ་ས་ཆེ། །བུ་སྨད་སྙིང་རྗེས་གསོའོ་སྐད། །ཚང་ཕུང་རྫ་ལོག་བྱུང་ན་ཅི་མ་རུང༌། །ལས་དེ་འདྲ་སྤྱད་ཅིང་གསོ་གསོ་ཡང༌། །ཕ་མ་བུ་གསུམ་དམྱལ་བར་འགྲོ། །ཕན་འདོགས་གནོད་པས་འཇིགས་པའི་རྒྱུ། །ཕན་དེ་འདྲ་མ་བྱེད་ལྷ་ཆོས་མཛོད། །ང་འདི་འདྲ་དྲན་ཞིང་ཡི་མུག་འཁྲུགས། །བུ་ཉ་པ་སྡིག་པ་ཕུལ་དང་བཟང༌། །ཞེས་གསུངས་པས་ཉ་པ་དད་པ་སྐྱེས་ནས་མཆི་མ་མང་པོ་བྱུང་ནས་དེས་རྐྱེན་བྱས་ཏེ་སྡིག་པ་བྱེད་མཁན་རྣམས་སྙིང་ཚ་ཚ་ཟིང་སོང་བས།

རི་དྭགས་ཁྱོད་ཚད་ཀྱིས་ཕུལ་ལོ། །ཉ་པས་ཉ་རྒྱ་དང་སྡིག་པ་ཕུལ། སྲོག་སྡོམ་བླངས་ནས་ཕ་མ་བུ་གསུམ་གྱིས་མ་ཎི་དུང་ཕྱུར་རེ་རེ་ཁས་བླངས་པས་ཉ་པ་སྐྱིད་པ་དང་དར་བརྒྱགས་སུ་སོང་ནས། ཤི་བའི་དུས་སུ་ཡང་ཕ་མ་བུ་གསུམ་སུམ་ཅུ་རྩ་གསུམ་གྱི་ལྷར་སྐྱེས་སོ། །དེ་ལ་བརྟེན་ནས་རྗེ་བཙུན་དང་མངོན་དགའི་ཞིང་དུ་མཇལ་ལོ། །དེ་ནས་ཡོན་བདག་གཅིག་གིས་ངེད་འདི་ཚོས་སྡིག་པ་མི་བྱེད་བསམ་ཡང༌། འཇིག་རྟེན་པའི་ལས་འདི་སྡིག་པ་རེ་མི་བྱེད་པའི་ཐབས་མ་བྱུང༌། དཔོན་དང་རྗེ་བོ་དང་ཆེན་པོ་རྣམས་ཀྱང་སྡིག་པ་ལ་མཉེས་པར་འདུག །སྡིག་ནུས་ཚད་རྒོད་པོར་རྩི་བ་གདའ། ཁོང་མི་ཆེ་ཆེ་དང་དབང་ཆེ་ཆེ་ལ་ཞལ་ལྟ་རེ་མཛོད། །ཞེས་ཞུས་པའི་ལན་དུ་མགུར་འདི་གསུངས་སོ། །འོ་ན་ཡོན་བདག་བསམ་པ་ཅན། །བསམ་པ་བཟང་པོའི་ཁ་ཚིག་ལེགས། །ཆེན་པོ་ལུས་ངན་ལས་ཀྱིས་འཁྲུལ། །རྒྱལ་ངན་མི་ངན་གྱི་ཁ་ལ་ཉན། །དཔོན་ངན་གཡོག་གི་ཁ་ལོ་སྒྱུར། །མི་ངན་ཁ་ཡི་ཟས་ལ་གཉག །བསམ་ངན་འཁྲུགས་པའི་ཕུང་གཞི་བསྐུལ། །འདི་བསམ་ན་རྣལ་འབྱོར་ཞེན་པ་ལོག །བུ་དད་ཅན་དམ་པའི་ལྷ་ཆོས་མཛོད། །ལར་རིང་པོར་མི་སྡོད་འཆི་བ་ལ། །རྟ་བརྒྱ་བརྒྱ་ཡོད་ཀྱང་རྐང་ཐང་འགྲོ། །གོས་བརྒྱ་བརྒྱ་ཡོད་ཀྱང་གཅེར་བུར་འགྲོ། །འབྲི་བརྒྱ་བརྒྱ་ཡོད་ཀྱང་བེའུ་རྐེད་བསྐྱུ། །ནོར་སྡུག་གསོག་བྱས་ཀྱང་མི་ཡིས་སྤྱོད། །ཁྱེད་ཕྱུག་པོའི་ནོར་ལ་ཞེན་པ་ལོག །བུ་དད་པ་ཅན་ཡོད་ཚད་ཆོས་ལ་ཐོང༌། །དམག་བརྒྱ་བརྒྱའི་ནང་ནས་རང་མགོ་ཐོན། །འཐབ་ཚོད་དང་འབྲོས་ཚོད་མི་ཤེས་པར། །འཁྲུག་པའི་སྣ་ལ་རང་སྲོག་གཏོང༌། །ཁོ་ཤི་བས་ཕན་པ་ཡོད་དོ་སྐད། །ཁྱེད་དཔའ་བོས་འཐབ་མོ་ཤིན་ཏུ་འཇིགས། །བུ་དད་པ་ཅན་བཟོད་པ་སྒོམས་ཤིག་ཨང༌། །གོང་དུ་ཆོས་རྒྱལ་གྱི་བཀའ་ཁྲིམས་མེད། །སྡིག་པའི་ཚོགས་དཔོན་ལ་བློ་གཏད་མེད། །ཟས་ངོའི་འདུན་མ་ལ་མི་ནག་ཆད། །ཁྲམ་པའི་ཞལ་ལྕེ་སྙིང་ལ་གཟན། །མི་དཔོན་གྱི་ཁ་ཏ་ངས་མི་འོང༌། །བུ་དད་པ་ཅན་རང་མགོ་བཏོན་ནམ་ལེགས། །མི་ངན་གྱི་གཡོག་པོས་ཁྲེལ་ངན་བསྒོ། །གཏམ་ང་ན་ཇེ་ཟློས་ཇེ་མང་འགྲོ། །གཞུང་ངན་ལས་ངན་སྣང་བ་འཁྲུལ། །ཁ་མཆུའི་གཞི་མ་ངས་མི་འདོད། །བུ་དད་པ་ཅན་རང་རྩིས་ཆུང་བར་མཛོད། །བུ་ཕྲུག་གི་སྐྱོང་བྲན་རང་སྐལ་འཆད། །རེའུ་ལུག་གི་བདག་པོ་སྡིག་པ་ཆེ། །ཆུང་མའི་ཞབས་ཏོག་ཕུགས་སུ་ལྷུང༌། །ཁྲེལ་ངན་གྱི་རྐུ་རྫུན་གནོང་འགྱོད་ཆེ། །བུ་དད་པ་ཅན་ལྷ་ཆོས་སེམས་ཅན་གྱིས། །ཞེས་གསུངས་པས་ཡོན་བདག་དད་པ་སྐྱེས་ནས་བསགས་ཚད་ཆོས་ལ་བཏང་ནས་སྡིག་པ་ཕུལ།

སྐྱབས་འགྲོ་དང༌། ཕྱག་བསྐོར་དང༌། མ་ཎི་རང༌། བརྗོད་པས་ཤི་བའི་དུས་ཐར་པའི་གོ་འཕང་ཐོབ་བོ། །ཡང་འགས་ངེད་ལ་ཡང་ཞབས་ཏོག་མཛད་པར་ཞུ་ཞུས་པས། བླ་མའི་ཞལ་ནས། ཁྱེད་རྣམས་ཐམས་ཅད་ངས་རེ་རེ་ནས་བཟླས་པས་མི་ལོང༌། གཅིག་ལ་བཟླས་པ་དེ་ཐམས་ཅད་ཀྱི་སྐལ་པ་གྱིས་གསུངས་ནས་མགུར་འདི་གསུངས་སོ། །རྗེ་བླ་མའི་ཞབས་ལ་གུས་པས་བསྟོད། ཁྱེད་དཔོན་པོ་གཡོག་པོ་སྐྱོང་འདོད་རྣམས། །གཡོག་ལ་གཟན་ཚོར་མ་བྱེད་ཅིག །གཡོག་པོས་རྗེ་བོ་ཁུར་འདོད་རྣམས། །རྗེ་ལ་གཞུང་ངན་མ་བྱེད་ཅིག །ཕྱུག་པོ་རེའུ་ལུག་སྐྱོང་འདོད་རྣམས། རང་མ་རང་གིས་མ་གསོད་ཅིག །དཔའ་བོའི་སྟག་འཐབ་བྱེད་འདོད་རྣམས། །ཁ་མཆུ་འཁྲུག་པ་མ་བསྐུལ་ཅིག །མཛངས་མ་གསོག་འཇོག་བྱེད་པ་རྣམས། །མ་འོ་ལ་བུ་སྐལ་མ་བྱེད་ཅིག །གཉེན་འདུན་རྣམས་དང་འགྲོགས་འདོད་རྣམས། །གཤིས་ངན་སྡུག་འཐབ་མ་བྱེད་ཅིག །དྲིན་ཆེན་ཕ་མ་ཁུར་འདོད་རྣམས། དྲིན་ལེན་ལོག་པས་མ་འཇལ་ཅིག །ལས་དང་བྱ་བ་བྱེད་འདོད་རྣམས། །སྡིག་པའི་ལས་དང་མ་བསྒྲེ་ཞིག །དཀོན་མཆོག་ལ་མཆོད་པ་བྱེད་འདོད་རྣམས། །ཡུལ་དང་ཞིང་ས་མ་ནོར་ཅིག །ཆུ་སྦྱིན་གཏོར་མ་གཏོང་འདོད་རྣམས། །སེར་སྣ་ཕོངས་སེམས་མ་བྱེད་ཅིག །ཀློག་དང་འདོན་པ་འདོད་པ་རྣམས། །དོན་ལ་སྙོགས་མོ་མ་ཚོལ་ཅིག །གང་ཞིག་ཆོས་ལ་འགྲོ་འདོད་རྣམས། །ལས་ངན་ཕྱི་བཤོལ་མ་འདེབས་ཤིག །ཚོགས་དང་མཆོད་པ་འདྲེན་པ་ལ། །ཐར་པའི་གེགས་ཤིང་མ་བྱེད་ཅིག །ལར་དུས་དང་རྣམ་པ་ཐམས་ཅད་དུ། །ཆོས་དང་མཐུན་པའི་ལས་མཛོད་ཅིག །ཅེས་གསུངས་པས་དེར་བཞུགས་པའི་ཡོན་བདག་རྣམས་ཀྱིས་ངེད་ཚེ་འདི་ལ་སྡིག་པ་བྱས་ཀྱང༌། ཤུལ་དུ་ཡོད་པའི་བུ་དང་ཚ་བོས་དགེ་བ་དང་དབང་བསྐུར་དང༌། ཆོ་ག་ལ་མཆོད་པ་སྐྱོང་བ་ཡིན་ཟེར་བས་བླ་མ་ཐུགས་སྐྱོ་ནས་མགུར་འདི་གསུངས་སོ། །ཁྱེད་མི་མང་ཁ་ལ་ཉན་ཕྱོགས་མེད། །ཚྭ་སྒོག་གཡེར་རམ་ཐུ་ལུ་ལུ། །ཁྱེད་ཅོལ་ཅོལ་མཁན་རྣམས་ང་ལ་ཉོན། །ཁྱེད་དབང་པོ་ཚང་རིང་སྡིག་བྱེད་རྣམས། །ཤི་ཙ་རོ་ལ་དབང་བསྐུར་བྱེད། །མདང་སུམ་ནོར་བུ་བོར་བ་ལ། །རྐུན་མའི་རྗེས་ལ་རྡོ་རྒྱག་འདྲ། །ཚེ་འདིར་སྡུག་གསོག་བྱེད་བྱེད་ནས། །ཤི་ཙ་རྗེས་སུ་གཏོང་ངོ་སྐད། །སེམས་ཅན་ཤི་བའི་ཐེད་རུལ་ལ། །གཅན་གཟན་བྱ་ཁྱིས་ཟ་བ་འདྲ། །དགེ་བཤེས་བཟང་པོར་མཚན་གསོལ་ཡང༌། །ནོར་གྱི་ཕྱིར་དུ་ཆོ་ག་བྱེད། །བླུན་པོ་ཚོགས་པའི་གྲོང་ཁྱེར་དུ། །འབྱམས་པས་ཁ་བཤད་བྱེད་པ་འདྲ། །བླ་མ་བཟང་པོའི་མིང་བཏགས་ཀྱང༌། །མི་ཤི་དགའ་བའི་སེམས་སྐྱེས་ནས། །ང་ཡི་ཅི་འཐོབ་བསམ་པ་ན། །རྔོན་པས་རི་སུལ་འགྲིམ་པ་འདྲ། །ཟབ་མོའི་དཀྱིལ་འཁོར་བཞེངས་པ་དང༌། །བདུན་ཚིག་ཆོ་ག་གང་བྱེད་ཀྱང༌། །སྡིག་པ་བསྔོས་པའི་སྡིག་སྤྱད་ནས། །གཤིན་པོའི་ཐར་པའི་སྲོག་རྩ་བཅད། །དགེ་དང་སྡིག་པ་མི་ཤེས་པའི། །བརྩོན་འགྲུས་བྱས་ཀྱང་ལྟུང་བའི་རྒྱུ། །རང་གིས་དགེ་ལ་མ་བཏང་ན། །ཉེ་བས་བཏང་བ་ཁྱོད་དགེ་མིན། །ལར་ཁ་ལ་ཉེ་བཟང་བ་བག་ཆགས་བཟང༌། །ཆོས་བདེན་པར་བརྗོད་པ་འཕགས་པའི་རིགས། །གཏམ་དྲང་དུ་སྨྲ་བ་རྒྱལ་རིགས་རྗེ། །ཆོས་ནུས་བྱེད་པ་དུས་ཚོད་མཁས། །བྱམས་ཀུན་ལ་ཕན་པ་རྒྱལ་བའི་སྲས། །དུས་དེང་སང་ཁྲོམ་པའི་ལྷ་མི་རྣམས། །ཁ་ཡ་ཁ་མ་འབོད་ལྷ་ཆོས་མཛོད། །ཅེས་གསུངས་པས་ཁོང་ཚོ་དད་པ་དང༌།

འགྱོད་པ་སྐྱེས་ཏེ་དེར་ཚོགས་པའི་ཡོན་བདག་འབྲེལ་ཡོད་མེད་ཐམས་ཅད་ཀྱིས་སེམས་ཅན་མང་པོ་ཚེ་ཐར་ལ་གཏོང་བ་དང༌། སྲོག་སྡོམ་ལེན་པ་དང༌། བསྙེན་གནས་དང༌། ཁ་ཐོན་མང་པོའི་དམ་བཅའ་བྱེད་པ་དང༌། གཞན་ཡང་ཆོས་མིན་པ་རེ་མེད་པར་འདུག་ཟེར་བའི་ངེས་ཤེས་སྐྱེས་པ་མང་པོ་བྱུང་ངོ༌། །དེ་ནས་ཡང་བླ་མས་ཁོང་རྣམས་ལ་འདི་གསུངས་སོ། །སྙེ་ནམ་རྩར་མའི་བུ་སློབ་རྣམས། །བདག་ལ་ཁྱོད་རྣམས་བཀའ་དྲིན་ཆེ། །བདག་ཀྱང་ཁྱེད་ལ་བཀའ་དྲིན་ཆེ། །བཀའ་དྲིན་མཉམ་པའི་བུ་སློབ་རྣམས། མངོན་དགའི་ཞིང་དུ་མཇལ་བར་ཤོག །འདིར་བཞུགས་ཡོན་བདག་ཐམས་ཅད་རྣམས། །ནད་མེད་ཚེ་རིང་བསོད་ནམས་ལྡན། །བསམ་པ་ལོག་པ་མི་སྐྱེ་ཞིང༌། །བསམ་པ་ཆོས་བཞིན་འགྲུབ་པར་ཤོག །ཡུལ་ཕྱོགས་འདིར་ཡང་བཀྲ་ཤིས་ཤིང༌། །མི་ངན་འཁྲུག་པ་མེད་པ་དང༌། །ལོ་ཡག་འབྲུ་འཕེལ་སྐྱིད་པ་དང༌། ཀུན་ཏུ་ཆོས་ལ་སྤྱོད་པར་ཤོག །བདག་གི་ཞལ་མཐོང་གསུང་ཐོས་དང༌། །རྣམ་ཐར་ཡིད་ལ་དྲན་པ་དང༌། །མཚན་ནི་རྣ་བར་ཐོས་ཚད་པ། །མངོན་དགའི་ཞིང་དུ་མཇལ་བར་ཤོག །གང་ཞིག་བདག་གི་རྣམ་ཐར་ལ། །དཔྱད་ཅིང་སྒྲུབ་པ་བྱེད་པ་དང༌། །ཉན་ཅིང་ཀློག་པ་བྱེད་པ་དང༌། །ཕྱག་དང་སྐོར་བ་མཆོད་འབུལ་རྣམས། །མངོན་དགའི་ཞིང་དུ་མཇལ་བར་ཤོག །མ་འོངས་གང་ཟག་ཐམས་ཅད་པ། །གལ་ཏེ་བསྒོམས་པར་ནུས་སྲིད་ན། །མི་ཁོ་བོས་དཀའ་བ་སྤྱད་སྤྱད་པས། །གེགས་དང་གོལ་ས་མེད་པར་ཤོག །ཆོས་ཕྱིར་དཀའ་བ་སྤྱད་པ་ལ། །བསོད་ནམས་དཔག་ཏུ་མེད་པ་ཡོད། །དེ་ལ་འཇུག་ཅིང་བསྐུལ་བ་ལ། །བཀའ་དྲིན་དཔག་ཏུ་མེད་པ་ཡོད། །མི་ཁོ་བོའི་རྣམ་ཐར་ཐོས་པ་ལ། །བྱིན་རླབས་དཔག་ཏུ་མེད་པ་ཡོད། །དཔག་མེད་གསུམ་གྱི་བྱིན་རླབས་ཀྱིས། །ཐོས་པ་ཙམ་གྱིས་གྲོལ་གྱུར་ནས། །བསམ་པ་ཙམ་གྱིས་འགྲུབ་པར་ཤོག །བདག་གི་གནས་དང་གནས་མལ་དང༌། །དངོས་པོ་མཆིས་པ་ཐམས་ཅད་ཀྱིས། །གར་སོང་ཡུལ་དུ་བདེ་སྐྱིད་ཤོག །ས་དང་ཆུ་དང་མེ་དང་རླུང༌། །ནམ་མཁའ་འབྱུང་བས་གར་ཁྱབ་པ། །དེ་བཞིན་བདག་གིས་ཁྱབ་པར་ཤོག

།ལྷ་ཀླུ་ལ་སོགས་སྡེ་བརྒྱད་དང༌། །དེ་བཞིན་གཞི་བདག་འབྱུང་པོའི་ཚོགས། །གནོད་སེམས་སྐད་ཅིག་མི་སྐྱེ་ཞིང༌། །བསམ་པ་ཆོས་དང་འཕྲད་པར་ཤོག །སྲོག་ཆགས་སྲིན་བུ་ཡན་ཆད་ལ། །གཅིག་ཀྱང་འཁོར་བར་མིར་ལྷུང་བར། །མ་ལུས་ང་ཡིས་འདྲེན་པར་ཤོག །ཅེས་གསུངས་ཏེ་ཁྱེད་རྣམས་འདིར་ཤོག་བཟླས་པ་ལ་འདྲེན་རྒྱུ་མེད། ཁྱེད་རྣམས་དྲིན་ཆེ་བས་སྨོན་ལམ་དེ་རྣམས་སྟོན་མོའི་དོད་ཡིན་པས་ཡིད་ལ་བཟུང༌། ཁྱེད་རྣམས་ཀྱིས་ཤ་གཟུགས་ལས་ཆེ་བའི་དངོས་པོ་མ་ཕུལ་བས་དཀོར་ལ་ཡང་མ་འདྲེས། དད་པ་ཡང་ཆེ་ཆུང་རན་པས་དགེ་ཡང་མ་གཡེང༌། ཟ་རྒྱུ་ཁམ་རེ་ཁམ་རེ་བྱིན་པས་ལྟོགས་གྲིར་མ་བསད། ངས་སྨོན་ལམ་དང་འབྲེལ་བ་བཟང་བས་ཡུལ་འདིར་ཡང་སྐྱིད་ལེགས་པོ་འོང་ཨང་གསུངས་པས། དེར་འཚོགས་པ་ཐམས་ཅད་ཀྱིས་ཕྱག་དང་བསྐོར་བ་དང་སྨོན་ལམ་གསོལ་འདེབས་བཀྲ་ཤིས་མང་དུ་བྱས་ནས་སྣང་བ་དགའ་ཡ་ལེ་བྱུང༌། ལ་ལ་སྐྱོབ་མི་རྟག་པ་སྐྱེས་ནས་མཆི་མ་མང་པོ་ཡང་བྱུང་ངོ༌། །བླ་མ་གྲོངས་པ་ནི་མ་ཤེས་སྔར་ལས་ཐུགས་གསོམ་པ་ཅི་ཡིན་ནམ། དེ་རིང་ནི་ཉེ་རིང་མེད་པར་མཉེས་མཉེས་ཐམས་ཅད་ལ་བྱས་ཟིན་པ་ཅི་ཡིན་ཟེར། ལ་ལས་བྱིན་རླབས་ཀྱང་ཆེར་སོང་ནས་འདུག་ཟེར་ཏེ་ཐམས་ཅད་སོང་ངོ༌། །དེ་ཐམས་ཅད་བྲིན་གྱི་སྨོན་ལམ་གྱི་སྐོར་རོ། ། ༈ དེ་ནས་བཅོ་བརྒྱད་པ་ཚེ་གཅིག་གིས་ཟུངས་ཇུག་རྡོ་རྗེའི་སྐུ་འགྲུབ་ཅིང་འཇའ་ལུས་སུ་ཡལ་བའི་ཚུལ་བསྟན་པའི་ཡོན་ཏན་ནི། དེ་ནས་འབྲི་སྒོམ་དང༌། སེ་བན་རས་པ་ལ་སོགས་པའི་རས་པ་རྣམས་ཚོགས་ནས། བླ་མའི་གསུང་དེ་ལ་ངེད་ཚོ་ཡིད་མ་ཆེས་པས། བསྐང་བ་འདྲ་བྱས་ན་ཞུས་པས། ཨ་མཚར་པོ་ཁོ་བོའི་འདུལ་སྐལ་རྫོགས་པ་ལ། བསྐང་བ་དང་འདོན་པས་ཅི་གོ་བྱེད་གསུངས་ནས་མགུར་འདི་གསུངས་སོ། །རྣམ་འབྱོར་ལུས་ཀྱི་མེ་ཏོག་འདི། །འཆི་བདག་གཤིན་རྗེའི་བ་མོ་འདིས། །བཅོམ་སྟེ་ཕ་རོལ་འགྲོ་དུས་སུ། །ང་ལ་མཐོང་སྣང་སྣ་ཚོགས་འོང༌། །ཞེས་གསུངས་པས། འབྲི་སྒོམ་གྱིས།

དག་མ་དག་ལགས་སམ་ཞུས་པས། ཁྱེད་ཀྱིས་གོ་བར་འདུག་དེ་ཀ་གསུངས་སོ། །དེ་ཞིབ་ཏུ་ཕྱེས་ན་ཇི་ལྟར་ལགས་ཞུས་པས། ང་ཡི་སློབ་མ་བཅུ་གཉིས་ལ། སྣང་བ་བཅུ་གཉིས་འཆར་ཏེ་དག་པ་དྲུག །མ་དག་པ་དྲུག་གོ །དག་པའི་ལུས་དང་མ་དག་པའི་ལུས་གཉིས་སོང་སྟེ། དག་པའི་ལུས་མཁའ་སྤྱོད་དུ་མ་དང་མཁའ་འགྲོས་སེང་གེ་དང་རིན་པོ་ཆེའི་ཁྲི་ལ་བཏེགས་ནས་གདུགས་དང་རྒྱལ་མཚན་རོལ་མོའི་སྒྲ་དང་བཅས་པས་གདན་འདྲེན་པ། དག་པའི་ལྷ་དང་དཔའ་བོ་མཁའ་འགྲོ་མ་མིན་པས་མི་མཐོང༌། སློབ་མ་ཡང་གྲུབ་ཐོབ་རེ་རེའི་མཐོང་སྲིད། མ་དག་པའི་ལུས་ཤིག་ལུས་ནའང༌། ལུང་སྟོན་ཅི་བྱུང་བ་བཞིན་མཛོད། །ཅེས་གསུངས་པས། སེ་བན་གྱིས་ཞུས་པ། བླ་མ་འདས་ན་བདུན་ཚིག་དང༌། ཆོ་ག་དང༌། མཆོད་རྟེན་དང༌། གདན་ས་དང༌། དུས་དྲན་ལ་སོགས་པ་ཇི་ལྟར་བྱེད་ལགས་ཞུས་པས། བླ་མས་མགུར་འདི་གསུངས་སོ། །རྗེ་ལྷོ་བྲག་མར་པའི་བཀའ་དྲིན་གྱིས། །བྱ་བ་ཐམས་ཅད་བྱས་ནས་ཡོད། །མི་ལ་རས་པའི་སྙིང་རུས་ཀྱིས། །བྱེད་པ་ཐམས་ཅད་ཟིན་ནས་ཡོད། །བརྒྱུད་ལྡན་བླ་མ་མ་བསྟེན་པའི། །དབང་བསྐུར་ཞུས་པས་ཅི་ལ་ཕན། །རང་རྒྱུད་དོན་ལ་མི་བསྲེ་བའི། །རྒྱུད་སྡེ་བཟུང་བས་ཅི་ལ་ཕན། །འཇིག་རྟེན་བྱ་བ་མ་བཏང་བའི། །གདམས་ངག་བསྒོམས་པས་ཅི་ལ་ཕན། །སྤྱོད་པ་ཆོས་དང་མི་བསྟུན་པས། །ཆོ་ག་བྱས་པས་ཅི་ལ་ཕན། །ཚིག་ངན་གཉེན་པོས་མི་ཟིན་པས། །བདུན་ཚིག་བྱས་པས་ཅི་ལ་ཕན། །ཕྱོགས་རིས་ཆགས་སྡང་མ་ཞི་བའི། མཆོད་པ་ཕུལ་བས་ཅི་ལ་ཕན། །རང་འདོད་རྩ་བ་མ་སྤངས་པའི། །སྦྱིན་པ་བཏང་བས་ཅི་ལ་ཕན། །འགྲོ་དྲུག་ཕ་མར་མ་ཤེས་པའི། །གདན་ས་བཟུང་བས་ཅི་ལ་ཕན། །སེམས་ལ་དག་སྣང་མ་སྐྱེས་པའི། །མཆོད་རྟེན་བཞེངས་པས་ཅི་ལ་ཕན། །ཐུན་བཞི་རྣལ་འབྱོར་མ་ནུས་པའི། །ཚྭ་ཚྭ་བཏབ་པས་ཅི་ལ་ཕན། །གསོལ་བ་སྙིང་ནས་མི་འདེབས་པའི། །དུས་དྲན་བསྐྱངས་པས་ཅི་ལ་ཕན། །གདམས་ངག་རྣ་བར་མི་འཇོག་པས། །གདུང་མཆོད་བྱས་པས་ཅི་ལ་ཕན། །གསོན་ཚེ་དད་པ་མ་སྐྱེས་པའི། །གདུང་ཞལ་བལྟས་པས་ཅི་ལ་ཕན། །ཡིད་རྨོངས་སྐྱོ་ཤས་མ་སྐྱེས་པའི། །སྤོང་དག་བྱས་པས་ཅི་ལ་ཕན། །སྙིང་རྗེ་སེམས་ལ་མ་སྐྱེས་པའི། །ཁ་བཟང་སྙིང་རྗེས་ཅི་ལ་ཕན། །ཉོན་མོངས་འདོད་པ་མ་སྤངས་པའི། །ཞབས་ཏོག་བྱས་པས་ཅི་ལ་ཕན། །ཅི་གསུང་ཚད་མར་མི་འཛིན་པའི། །དཔོན་སློབ་བྱས་པས་ཅི་ལ་ཕན། །ཕན་པ་མེད་པ་བྱས་བྱས་པས། །གནོད་པ་མེད་པར་ཙོག་གེ་སྡོད། །བྱ་བ་བྱས་པའི་རྣལ་འབྱོར་ལ། །བྲེལ་བ་མང་པོ་འཁྲུལ་པའི་རྒྱུ། །ཞེས་གསུངས་པས་བླ་མ་ལ།

བྱ་བ་བཏང་བའི་རང་གིས་ཚོགས་ལགས་སམ་ཞུས་པས། བླ་མ་རྗེ་བཙུན་མི་བསྟེན་པའི། །མོས་གུས་བྱས་ཀྱང་བྱིན་རླབས་ཆུང༌། །དབང་བསྐུར་ཟབ་མོ་མ་ཞུས་པའི། །རྒྱུད་རྐྱང་ཚིག་གིས་རང་ཉིད་འཆིང༌། །རྒྱུད་སྡེ་མང་པོར་མི་འཇོག་པའི། ལག་ལེན་ཐམས་ཅད་ལོག་པའི་རྒྱུ། །མན་ངག་ཟབ་མོ་མི་བསྒོམ་པའི། །བྱ་བ་བཏང་ཟེར་རང་སྡུག་ཡིན། །ཉོན་མོངས་གཉེན་པོས་མི་འཛིན་པའི། །ཁ་བཤད་སྐམ་པོ་སྟོང་སྒྲ་ཡིན། །ཟབ་མོའི་ཐབས་ལམ་མི་ཤེས་པའི། བརྩོན་འགྲུས་བྱས་ཀྱང་སྙིང་པོ་མེད། །འགག་དང་ཉ་ག་མི་ཤེས་པའི། །སྙིང་རུས་བྱས་ཀྱང་འཁྲུལ་པའི་རྒྱུ། །བསོད་ནམས་མང་དུ་མ་བསགས་པའི། །རང་དོན་གཅིག་པུ་འཁོར་བའི་རྒྱུ། །བསགས་པ་ཆོས་ལ་མ་བཏང་བའི། །བསྒོམ་ཀྱང་ཡོན་ཏན་སྐྱེ་བ་མིན། །ཆོག་ཤེས་ནང་ནས་མ་སྐྱེས་པའི། །མང་པོ་བསགས་ཀྱང་མི་ཡི་ནོར། །བདེ་སྐྱིད་ནང་ནས་མ་སྐྱེས་པའི། །ཕྱི་ཡི་སྐྱིད་འདོད་སྡུག་བསྔལ་ཡིན། །བདེ་འདོད་འགོང་པོའི་དམག་གིས་བསྐོར། །གྲགས་འདོད་རང་ཕུང་ཁ་མཆུ་འཕོག །ཡག་འདོད་ཉོན་མོངས་དུག་ལ་འཁྲུགས། །བཟང་འདོད་གྲྭ་རོགས་གྲོགས་དང་འགྲས། །ངས་བྱས་རེ་འཁང་མང་བའི་རྒྱུ། །ཁྱེད་ཁ་རོག་བཞུགས་དང་མ་མཆུ་མེད། །ལྷན་ནེ་སྡོད་དང་བསམ་པ་འགྲུབ། །མ་ཡེངས་སྐྱོང་དང་ཡེང་བ་མེད། །གཅིག་པུར་སྡོད་དང་གྲོགས་དང་མཇལ། །དམན་ས་བཟུང་དང་ཆེན་པོར་ཕྱིན། །དལ་ལོ་སྐྱོང་དང་མགྱོགས་པོ་སླེབ། །བྱ་བ་བཏང་ན་དོན་ཆེན་འགྲུབ། ཟབ་ལམ་བསྒོམ་དང་མྱུར་ལམ་རྙེད། །སྟོང་ཉིད་རྟོགས་ན་སྙིང་རྗེ་རྙེད། །སྙིང་རྗེ་སྐྱེས་ན་བདག་གཞན་མེད། །སྙིང་རྗེ་སྐྱེས་ཤིང་འགྲོ་དོན་འགྲུབ། །འགྲོ་དོན་འགྲུབ་ན་ང་དང་མཇལ། །ང་དང་མཇལ་ཙ་མངོན་སངས་རྒྱས། བདག་དང་སངས་རྒྱས་བུ་སློབ་རྣམས། །དབྱེར་མེད་གཅིག་ཏུ་གསོལ་བ་ཐོབ། །ཅེས་གསུངས་ཏེ་ང་ཡི་ཤུལ་དུ་དངོས་པོ་ཆེན་མོ། ཨ་ག་རུ་ནག་པོའི་ཕྱག་འཁར་འདི་དང༌། རས་ཀྱི་ཞྭ་དང༌། རས་ཀྱི་དུམ་བུ་གཅིག་དང་དེ་རྣམས་དྭགས་པོ་ལྷ་རྗེ་ལ་བསྐུར།

སྦ་བེར་འདི་རས་ཆུང་པ་མ་སླེབ་ན་རས་དུམ་གཅིག་དང་གཉིས་བསྐུར། གྲི་གུ་དང་མེ་ཆ་འདི་གཉིས་འབྲི་སྒོམ་གྱིས་ཟུང༌། པཎ་ཞྭ་ཧྲུལ་པོ་འདི་སེ་བན་རས་པས་ཟུང༌། རས་དུམ་བུ་གྱིས་ལ་མི་རེ་ལ་རེ་རེ་བྱིན། ནོར་ཆེ་བ་མིན་ཏེ་དངོས་གྲུབ་རེ་འོང་སྲིད། གསེར་དུམ་པ་ཅིག་ཡོད་དེ་ང་རང་གི་སྒོམ་ཁང་གི་རྒྱབ་དེར་སྦས་ནས་ཡོད་པ་ལ་གསེར་འགྱེད་གྱིས་གསུངས་སོ། །དེར་མི་ལ་རས་པ་ལ་གསེར་མང་པོ་ཡོད་དོ་ཟེར་བ་བྱུང་བས། ལེགས་སེ་ན་རེ། བླ་མའི་རྣམ་ཐར་འདི་ལ་གསེར་ཨེའུ་མེད། མི་ངན་པའི་ཁ་ལ་བཟོད་ཚུལ་ཚུག་མེད་དེར་ཕྱིས་གསེར་ཨེ་འདུག་བལྟས་ཙ། གསེར་མེད་པར་བུར་དཀར་རྡོག་པོ་གསུམ་རས་ཁ་གང་གི་ནང་དུ་བཏུམ་པ་དང༌། ཡི་གེ་དང་གྲི་གུ་ཡུ་བས་ཁེམ་འོང་བ། སོ་ཡི་གྲི་ཡོང་བ་ལྟག་པས་མེ་ཆ་ཡོང་བ། རྩེ་མོས་འབུག་འོང་བ་དང༌། དེ་རྣམས་འདུག་པ་ལ་ཡི་གེ་དེ་ལ་བལྟས་ཅིང༌། བུ་རམ་འདི་གྲི་གུ་འདིས་དུམ་དུམ་གྱིས་དང་མི་རྣམས་ཁྱེར་ནས་འོང༌། རས་འདི་གྲི་གུ་འདིས་དུམ་དུམ་གྱིས་དང་མི་རྣམས་ལ་ཁྱེད་ཀྱི་བར་དུ་རས་མི་འཛད་པས་ཐམས་ཅད་མཁྱེན་ནས་འོང་ཟེར་བ་དང་མི་ལ་རས་པ་ལ་གསེར་མང་པོ་ཡོད་ཟེར་བའི་མི་འགའ་རེ་ཡོད་ཟེར་བའི་ཁ་ལ་སྐྱག་པ་ཆུག་ཅིག་ཟེར་བ་བྲིས་ནས་འདུག་པས། རས་པ་ཐམས་ཅད་སྡུག་པའི་ནང་ནས་གད་ཏི་རེ་སོང་ངོ་དེ་ནས་མ་བསྙུན་པ་ལ་ཆོས་མང་པོ་གསུངས་པ་དང༌། རྫུ་འཕྲུལ་མང་པོ་མཛད་པ་ལ་བསམ་གྱིས་མི་ཁྱབ་པ་སྟེ་ཡི་གེར་བྲི་བར་ག་ལ་ཡོང༌། དེར་ལས་མ་དག་པའི་བོན་པོ་གཅིག་གིས། བླ་མའི་བྱིན་རླབས་ཀྱི་ཡུལ་དུ་ནད་ཡམས་དཀོན་པས་ཁོ་ཡི་ཟྭ་ཕུ་ཚོ་མ་བྱུང་བས། སྙིང་ན་ནས་དུག་ཡང་ཡང་ཙམ་པས་མ་གསོལ་བས། ད་ཞག་ལ་མཛེ་ཕོ་གཅིག་ལ་གཡུ་ཞིག་བརྔན་པ་བྱིན་ནས་དུག་ཞོ་ལ་སྦྱར་ནས་དྲངས་པས། རྗེ་བཙུན་སྤྱན་གྱིས་ཧྲིག་གེ་མཛད་ནས་ཁྱོད་ཀྱི་གཡུ་ཐོབ་པའི་ཆེད་དུ་བཏུང་དགོས་དགོངས་ནས་གསོལ། གསོལ་ཚར་བ་དང་ཨ་རེ་སྡུག་ཁྱོད་ལ་སྡིག་པ་མེད་གསུངས།

དེ་ནས་དུམ་པ་བསྙུང་བ་དང༌། རས་པ་རྣམས་ངུས་པ་ལ། ལུས་དྲང་པོར་བསྲང་ནས་སྤྱན་ནམ་མཁའ་ལ་གཟིགས་ཏེ་གསུངས་སོ། །འཁོར་འདས་འོད་གསལ་གྱི་དབྱིངས་སུ་གསལ། །ཕྱག་གི་རང་ས་ཟིན་པ་ལ། །འོད་གསལ་ཅི་ཡིས་རྒྱས་བཏབ་པའི། །གཉིས་སུ་མེད་པའི་ཆེ་བ་པོ། །ཐོག་རྡུག་མེད་པའི་སྤོབས་པ་ཅན། །ནད་དང་གདོན་དང་སྡིག་སྒྲིབ་རྣམས། །རྣལ་འབྱོར་ལྷ་ཡི་རྒྱན་དུ་མཛེས། །རྩ་ཐིག་རླུང་སེམས་རྣམ་པར་གནས། །རྒྱན་སོགས་མཚན་དཔེ་རྒྱན་དུ་མཛེས། །བོན་པོའི་བསམ་ངན་དག་པར་ཤོག །མཛེ་ཕོ་ནད་ལས་ཐར་བར་ཤོག །ལུས་ལ་ན་ཚ་རྩྭ་ཙམ་མེད། །ཟས་ངན་ཅིག་གིས་ཁམས་མ་སྙོམས། །སྒོམ་ཆེན་ངུ་ཙ་སྐྱེ་བོས་ཁྲེལ། །ཉམས་མྱོང་སྟེང་དུ་ལྷན་ནེ་ཞོག །ཅེས་གསུངས་པས། རས་པ་རྣམས་ཀྱིས་ཀྱང་དུག་བྱུང་བ་མ་རིག་ཙ། དེ་ནུབ་མཁའ་འགྲོའི་བཀའ་ཆད་བྱུང་ནས་བོན་པོ་ཤི། དེར་བླ་མས་བོན་པོའི་སྡིག་སྦྱོང་དུ་མགུར་འདི་གསུངས་སོ། །ལར་བསམ་ངན་ཐམས་ཅད་འདི་དང་འདྲ། །བོན་པོ་བསམ་ངན་སྙིང་རེ་རྗེ། །སྦྱོར་བ་ངན་པ་མི་འཚལ་བས། །ང་ཡི་མདུན་དུ་བོན་པོ་ཤི། །ང་ཡི་དགེ་བ་བདེ་སྐྱིད་དང༌། །དུས་གསུམ་སངས་རྒྱས་དགེ་བ་ཡིས། །བོན་པོའི་སྡིག་པ་འདག་པར་ཤོག །བོན་པོའི་སྡུག་བསྔལ་ཐམས་ཅད་ཀྱང༌། །བདག་གིས་བླང་ནས་སྦྱོང་བར་ཤོག །བླ་མ་སློབ་དཔོན་ཕ་མ་ལ། །གནོད་པར་བྱེད་པ་སྙིང་རེ་རྗེ། །དེ་ཡི་ལས་ཀྱི་རྣམ་སྨིན་ཡང༌། །བདག་གིས་བླང་ནས་སྦྱོང་བར་ཤོག །དུས་དང་རྣམ་པ་ཐམས་ཅད་དུ། །སྡིག་པའི་གྲོགས་དང་བྲལ་བར་ཤོག །སྐྱེ་ཞིང་སྐྱེ་བ་ཐམས་ཅད་དུ། །དགེ་བའི་གྲོགས་པོ་རྙེད་པར་ཤོག །བསོད་ནམས་འཛད་ཁའི་བསམ་ངན་དེ། །སེམས་ཅན་གཅིག་ལའང་མི་གནས་ཤོག །བསམ་པ་བཟང་པོ་བྱང་ཆུབ་ལམ། །སེམས་ཅན་ཀུན་གྱི་འཐོབ་པར་ཤོག །ཅེས་གསུངས་པས། རས་པ་འབྲི་སྒོམ་གྱིས་དེ་ཅི་ལགས་ཞུས་པས། བོན་པོ་དེའི་སྔར་སློབ་དཔོན་གཅིག་བསད་ཟིན་པས་དེ་ངན་འགྲོར་གཅིག་འགྲོ་བ་ལ། ཡུལ་གཉན་པོ་ལ་བསམ་ངན་སྐྱེས་པ་མནར་མེད་དུ་འགྲོ་མི་ནུས་པས་ང་ལ་དུག་བྱིན་པ་ཡིན་གསུངས་པས།

ཨ་ཁ་འོ་ན་མཁྱེན་བཞིན་དུ་དུག་མི་གསོལ་བ་ཡིན་མོད་ཞུས་པས། ངས་ཟོས་ནས་སྨོན་ལམ་བཏབ་ན་ཨེ་ཐར་བསམ་པ་ཡིན་གསུངས་པས། བོན་ཨེ་ཐར་ཞུས་པས། ཐར་སྲིད་ཨེ་མ་ཐར་སྲིད། ང་མིན་ན་ཁོ་ད་ལ་བསྡད་ལེ་མིན་ད་ཐར་པའི་སྨོན་ལམ་སོང་ཡོད་གསུངས་སོ། །ད་རང་རེ་དང་འཕྲད་པ་ཇི་ལྟར་ཡིན་ལགས་ཞུས་པས། དེས་སློབ་དཔོན་ཅིག་བསྒྲུངས་དེ་བསྟན་པའི་གནས་པ་ཅིག་ཡིན། ད་བསྟན་པའི་བདག་པོའི་བདག་པོ་ཡིན་པས་སེམས་ཅན་བློས་བཏང་ཐབས་མེད་གསུངས་སོ། །དེ་ནས་ནམ་མཁའ་ལ་འཇའ་འོད་དང་མེ་ཏོག་མང་པོ་བབས། ནམ་ཟླ་དགུན་ཡིན་པ་ལ་ཆར་པ་སི་ལི་ལི་རྒྱུན་དུ་ཟིམ་ཟིམ་བབས་པས། མི་རྣམས་ཀྱིས་འདི་ཅི་ཡིན་ནམ་ཟེར། མི་ལ་ལས་སྙེ་ནམ་ན་དབྱངས་སྙན་པོ་གྲགས་ཟེར། ལ་ལས་སྙེ་ནམ་ན་འཇའ་གུར་འདུག་ཟེར། ལ་ལས་ནམ་མཁའ་འདི་ལ་འོད་ཕྲེང་མང་པོ་འདུག་ཟེར། ལ་ལས་རི་མགོ་ལ་འཇའ་ཕུབ་པ་འདྲ་བ་འདུག་ཟེར། ལ་ལས་ས་རྡོ་འདི་རྣམས་འཇའ་འོད་དང་གུར་དུ་འདུག་ཟེར། ལ་ལས་རྩ་དང་ཤིང་ཚོ་ལ་འོད་ཟེར་གྱིས་བསྐོར་ནས་འདུག་ཟེར། ཤིང་ཇི་ལྟར་ཡོད་པ་བཞིན་འདུག་ཟེར་ཏེ་སྐུ་མ་གཤེགས་པ་ལ་རྟགས་བསམ་གྱིས་མི་ཁྱབ་བོ། །དེ་ནས་ཡོས་བུ་ལོ་དུས་དགུན་ཟླ་ར་བ་སྟག་ཟླ་བ། ཚེས་བཅོ་ལྔའི་ཉིན་ཉི་མ་རྩེ་ཤར་ལ། དགུང་ལོ་བརྒྱད་ལ་ང་ལ་ཞག་བདུན་བར་དུ་གཅིག་ཀྱང་མ་སྤྲད་དེ་ནས་ལབ་རྒྱུ་ཞིག་ཡོད་གསུངས་པ་ལ། ཞག་ལྔ་ནས་ག་ལེར་བལྟས་ཙ་བླ་མ་འདས་ནས་འདུག །དེ་ནས་ཁོང་རྣམས་འདུག་མ་བཟོད་པས། ཡང་ཞག་དྲུག་ནས་བལྟས་ཙ་གདུང་ཆུང་དུ་སོང་ནས་ཟན་བྲེ་ཐག་ཙམ་ཞིག་འོད་ཡ་ལེ་འདུག་པ་དང༌། རས་པ་ཐམས་ཅད་བསྐེད་ནས་གདུང་ལ་བལྟ་བཅུག་པ་ལ། ལ་ལས་ཧེ་རུ་ཀ་ཅིག་འདུག་ཟེར། ལ་ལས་སྤྱན་རས་གཟིགས་ཤིག་འདུག་ཟེར། ལ་ལས་འོད་ཅིག་འདུག་ཟེར། ལ་ལས་མཆོད་རྟེན་ཞིག་འདུག་ཟེར། ལ་ལས་མེ་རུ་འདུག་ཟེར། ལ་ལས་ཆུར་འདུག་ཟེར། ལ་ལས་རྡོ་རྗེར་འདུག་ཟེར། ལ་ལས་རླུང་ཞིག་ཀྱི་ལི་ལི་འདུག་ཟེར། ལ་ལས་གསེར་ཞིག་འདུག་ཟེར།

ལ་ལས་བུམ་པ་ཅིག་འདུག་ཟེར། ལ་ལས་དྲིལ་བུ་ཅིག་འདུག་ཟེར་ནས་ཁ་མ་འཆམ་པ་དང༌། ཞག་བདུན་མ་རྫོགས་པར་གདུང་ལ་རེག་པས། མདངས་དེ་ཆུང་དུ་སོང་ངོ༌། །སེ་བན་རས་པས། ཞག་བདུན་ལ་གདུང་ལ་མ་རེག་ན་གདུང་ཡེ་ནས་ཀྱང་མི་འོང་བར་འདུག་ཟེར་བས། རས་པ་བྱིང་གིས་དེས་ན་ཡོན་བདག་ཚོས་ཀྱང་གདུང་ཅི་བྱས་ཟེར་ནས་ལབ། ངེད་རང་ཚོ་ལ་ཡང་ཕྱག་འཚལ་བའི་རྟེན་མེད་པས་མ་བཟང་ཟེར་དེར་ཡུལ་གྱི་གཙོ་བོ་དང་ཡོན་བདག་རྣམས་འོང་ནས་གདུང་བཞུ་བ་ལ་རས་པ་ཚོ་དང་ཡོན་བདག་རྣམས་ཁ་འཆམ། བུ་ཆུང་ལོ་བརྒྱད་པ་རལ་པ་ཁམ་སེག་གེ་བ་ཅིག་བར་སྣང་ནས་གར་བྱེད་ཅིང་བྱུང་བས་འདི་གསུངས་སོ། །ཁྱེད་ཀྱི་མི་ཡུལ་གླན་པ་འདིར། །མི་ལ་རས་པའི་གདུང་ལ་རྩོད། །བརྩད་པས་འཐོབ་ཏུ་མི་འཇུག་པ། མཁའ་འགྲོ་སྤྱི་ཡི་དམ་ཚིག་ཡིན། །བརྐུས་པས་རང་ནོར་མ་ཡིན་པ། །དཔའ་བོ་ཀུན་གྱི་དམ་ཚིག་ཡིན། །འཕྲོག་པས་ཐ་མར་མི་དགེ་བར། །ཆོས་སྐྱོང་ཀུན་གྱི་དམ་ཚིག་ཡིན། །བསགས་ཚད་བདག་པོས་མི་སྤྱོད་པ། །དམ་པ་ཀུན་གྱི་དགོངས་པ་ཡིན། །རང་འདོད་རང་ལ་མི་ཕན་པ། །ཆོས་རྒྱལ་ཀུན་གྱི་དམ་ཚིག་ཡིན། །རེམ་པས་དམ་ཆོས་མི་ནུས་པ། །མགོ་ནག་མི་ཡི་གནས་ལུགས་ཡིན། འདས་པས་བྱིན་རླབས་མི་ཆུང་བ། །བླ་མ་རྗེ་ཡི་དགོངས་པ་ཡིན། །རྗེ་བཙུན་ཆོས་ཀྱི་ཕུང་པོ་དེ། །ལུང་པ་གཉིས་ཀྱི་བར་གདགས་དེར། །བཞུས་ན་ཕན་ཡོན་ཆེ་བའོ། །ཞེས་ཟེར་ནས་བྲག་ཐོག་དེར་སོང་ནས་ཕྱག་གཡུག་ཅིང་ཡོད་ཙ་མེད་ནས་ཐལ། དེ་ནས་བྲ་སྒང་གི་བྲག་རྩེ་ན་བཞུགས་པས་ཀླུ་དུང་སྐྱོང་གནས་པའི་ཐད་དུ་སོང་བས་མཛེ་ནད་ཐམས་ཅད་ཆད་དེ་ཕྱིན་ནས་བོད་དུ་མཛེ་ཕོ་ཉུང་ངོ༌། །དེ་ནས་གདུང་ལ་མེ་འཇོག་མ་དགོས་པར་བར་སྣང་ནས་མཁའ་འགྲོ་མ་མང་པོས་དབྱངས་དི་རི་རི་ཐམས་ཅད་ཀྱིས་ཚོར་བར་འདི་གསུངས་སོ། །རང་སེམས་གཏུམ་མོ་ལྷ་ཡི་མེ། །སྐྱེས་བུས་རྟགས་ཏུ་བསྒོམས་བསྒོམས་ནས། །ལས་ཀྱི་མེ་ཡིས་ཅི་ལ་ཕན། །མཚན་མ་ལུས་ཀྱི་ཁང་བུ་འདི། །སྔར་ནས་བཤིགས་ཤིང་བསྒོམས་བསྒོམས་ནས། །དེ་རིང་ཕུང་པོ་ཅི་ལ་ལུས། །མཛེས་པ་ལྷ་ཡི་དཀྱིལ་འཁོར་དེ། །རྣལ་འབྱོར་སེམས་ལ་རྫོགས་པ་ལ། །ས་ཡི་རི་མོ་ཅི་ལ་ཕན། །རླུང་སེམས་དབྱེར་མེད་མར་མེ་དེ། །རྒྱུན་ཆད་མེད་པར་འཆར་བ་ལ། །སེར་སྣའི་གོང་བུ་ཅི་ལ་ཕྱིར། །བདུད་རྩི་ལྔ་ཡི་ཡེ་ཤེས་དེ། །རྒྱུན་ཆད་མེད་པར་གསོལ་བར་འདེབས། །ཟན་གྱིས་བཤོས་བུ་སུ་ལ་འདྲེན། །ཚུལ་ཁྲིམས་གཙང་མའི་རྣལ་འབྱོར་དེ། །ཤེས་བྱའི་སྒྲིབ་པ་བྲལ་བ་ལ། །དེ་རིང་ཁྲུས་བུམ་སུ་ལ་འཆའ། །བར་སྣང་མཆོད་པའི་དཀྱིལ་འཁོར་རྒྱས། །དེ་རིང་བདུག་སྤོས་བྱེད་རྒྱུ་མེད། །མཁའ་འགྲོ་སྡེ་བཞིའི་མཆོད་དབྱངས་མཛད། །ཡེ་ཤེས་ཌཱ་ཀིས་མཆོད་པ་འབུལ། །དེ་རིང་ཆོ་ག་ཇི་ལྟར་བརྗོད། །རིག་འཛིན་ཀུན་གྱི་འཁོར་གྱིས་བསྐོར། །དཔའ་བོ་ཡོངས་ཀྱིས་ཞབས་ཏོག་བྱེད། །དེ་རིང་གདུང་ལ་རེག་དོན་མེད། །ཆོས་ཉིད་དབྱིངས་ཀྱི་ན་བུན་ལ། །ཅ་བཅོས་མི་དགོས་བཞག་པས་ཆོག

།མཁའ་འགྲོ་སྡེ་བཞི་མཆོད་བསྟོད་ལ། །བདག་པོ་མི་དགོས་དགེ་སྦྱོར་མཛོད། །ལྷ་དང་བླ་མའི་དམ་ཚིག་ལ། །ཁ་ཏ་མི་དགོས་ཐུགས་དམ་སྐྱོངས། །རིན་ཆེན་གཏེར་གྱི་ཕུང་པོ་ལ། །ང་བདག་མ་བྱེད་མཉམ་པོར་ཞོག །བླ་མ་སངས་རྒྱས་གསང་ཚིག་ལ། །བཤད་འདོད་མ་མང་སྨྲ་བཅད་མཛོད། །མ་དང་མཁའ་འགྲོའི་ཁ་རླངས་ལ། །སྒྲིབ་ཀྱིས་འཕོག་དོགས་སྐུ་མཚམས་སྡོམས། །རྩེ་གཅིག་སྒྲུབ་པའི་རྣལ་འབྱོར་ལ། །ཕྲག་དོག་མང་བས་གསང་ཞིང་སྒྲུབས། །ཡ་མཚན་ལྷ་ཡི་ཕ་འབབ་ལ། དངོས་གྲུབ་འབྱུང་ངོ་ཐེ་ཆོམ་མེད། །བླ་མ་རྗེ་བཙུན་རྣམ་ཐར་ལ། །སྙན་པ་ཆེན་པོ་བསྒྲགས་མི་དགོས། །ཡེ་ཤེས་མཁའ་འགྲོའི་གླུ་དབྱངས་ལ། །བྱིན་རླབས་འབྱུང་ངོ་མོས་གུས་བསྐྱེད། །མི་ལ་རས་པའི་བུ་བརྒྱུད་ལ། །གྲུབ་ཐོབ་མང་ངོ་སྐལ་པ་ཅན། །ཡུལ་ཕྱོགས་འདི་ཡི་མི་ནོར་ལ། །ནད་ཡམས་དཀོན་ནོ་ལྷ་མི་ཀུན། །དེ་རིང་འདིར་འཚོགས་སེམས་ཅན་ལ། །ངན་སོང་མེད་དོ་འགྲོ་བ་ཀུན། །དེ་བཞིན་ཉིད་ཀྱི་དཀྱིལ་འཁོར་ལ། །སྣང་སེམས་གཅིག་ཏུ་འདྲེས་པ་ལ། །དགེ་ཞིང་སྐྱིད་པའི་ལྷ་ཆོས་ལ། །ཀུན་གྱི་རྟག་ཏུ་སྤྱོད་པར་ཤོག །ཅེས་གསུངས་པའི་དབྱངས་ལ་ཆགས་ནས་སྣང་བ་གར་སོང་ཡང་མ་ཚོར་ཏེ། ཟླ་བ་གསུམ་ལ་ནམ་དང་ཉི་མ་ངོ་མ་ཤེས་པར་ནམ་མཁའི་དཀྱིལ་འཁོར་དུ་འོད་དཀར་པོ་དཀྱིལ་དཀྱིལ་དུ་ནམ་མཁའ་གཡའ་དག་པ་ལ། མཐའ་ཐམས་ཅད་སྤྲིན་མཆོད་རྟེན་འདྲ་བ་མང་པོ་གྲལ་བསྒྲིགས་པ་ནི་ཤར་ལྷོ་ནུབ་བྱང་མེད་པར་འཁོར་རུང་ལ་བསྡད། ནམ་མཁའ་གཡའ་དག་པའི་མཐའ་ལ་འཇའ་འོད་སྣ་ལྔ་དཀོར་རེ་ཡོད་པའི་ནམ་མཁའི་དཀྱིལ་དུ་ཨ་དཀར་པོ་ཁྲུ་གང་བ་ཞིག་གི་ལམ་ལམ་བར་སྣང་ལ་མར་འཁོར་ཞིང་ཞག་བདུན་བསྡད། སྤུར་ཁང་སྟེང་དུ་འཇའ་འོད་ཀྱི་གདུང༌། ཟུར་ལ་རྒྱལ་མཚན་དང༌། གཞན་ཡང་དུ་བ་དང་སྨུག་པ་འདྲེས་པ་ལ་བུམ་པ་དང༌། རྡོ་རྗེ་དང༌། དྲིལ་བུ་དང༌། མེ་ལྕེ་ཐམས་ཅད་ཀྱང་པདྨ་དང༌། ཕྱེ་མ་དང༌། ཕུར་མ་དང༌། རྔ་ཡབ་དང༌། ནོར་བུ་དང༌།

དཔལ་བེའུ་དང༌། འཁོར་ལོ་དང༌། གཡུང་དྲུང་དང༌། ཏིང་ཏིང་ཤག་དང༌། ཌཱ་མ་རུ་དང༌། ཁ་ཊྭཾ་ག་དང༌། ཐོད་པ་དང་གྲི་གུག་དང༌། རྔ་དང་རྔེའུ་དང༌། མཆོད་པའི་རྫས་སྣ་ཚོགས་སུ་ལམ་ལམ་གྱུར་ཏེ། མེ་ཏོག་ཐམས་ཅད་ཀྱང་ཕྲེང་བསང་མུ་ཏིག་དང༌། ཕྲེང་བའི་ལུ་གུ་རྒྱུད་མང་པོ་དང༌། ཐིག་ལེ་དཀར་དམར་མཐིང་སྔོན་ལྗང་སེར་སྣ་ཚོགས་པས་ནམ་མཁའ་གང་བ་དང༌། ནམ་མཁའ་ནས་མེ་ཏོག་དཀར་སྔོ་དམར་ལྗང་མཐིང་ཁ་ཁྲ་བོ་ལ་སོགས་པ་དང༌། མེ་ཏོག་རེ་ལ་འཇའ་སྣ་ལྔ་ཡི་གུར་ཕུབ་པ། མེ་ཏོག་རེ་ལ་དཀྱིལ་གྱི་པདྨའི་ཁ་དོག་དང་མཚུངས་པ་དཔག་ཏུ་མེད་པའི་ཆར་ནི་ཁ་བའི་འདབ་བཞིན་བབ་པ་ཀོར་རོ་རོ་ཀྱི་ལི་ལི་མིའི་མགོ་ནས་ཡར་ལ་ལོག་ནས་མི་ཟིན་པ་དང༌། སྐལ་པ་ཡོད་ཡོད་ཀྱི་མགོ་ན་རང་དབང་མེད་པར་འབབ་པ་རེག་ཡོད་པས་མ་མཐོང་བ་དང༌། མཐོང་བ་ལག་པས་ཟིན་པ་དང༌། མིས་མེ་ཏོག་བཟུང་བ་རྣམས་ཀྱང་ཁ་གསུམ་སོང་བ་དང་བདུན་བདུན་དུ་སོང་བ་དང༌། ཉི་ཤུ་རྩ་གཅིག་རེ་སོང་བ་མང་པོ་བྱུང་ངོ༌། །ལ་ལའི་ལག་ཏུ་ཡོད་ལེ་འཕེལ་དུ་མ་འདོད་པར་མདངས་ཆུང་དུ་སོང་ངོ༌། །ནམ་ཟླ་དགུན་དུ་ཡོད་པ་ལ་དབྱར་ལོ་གསུམ་བྱུང་ངོ༌། །དེར་ཚོགས་པ་རྣམས་ལ་ཡང་འཇིག་རྟེན་གྱི་སྣང་བ་མེད་པར་ལྟད་མོ་དང་སྒྲ་དབྱངས་ཀྱི་སྣང་བ་འོག་སྟེ་རས་པ་རྣམས་ཀྱང་དབྱངས་དང༌། གསོལ་འདེབས་དང་གར་དང༌། ཕྱག་རྒྱ་ལ་སོགས་པ་རྣམས་རང་དབང་མེད་པར་བྱུང་ངོ༌། །ལ་ལས་གསོལ་བ་འདེབས་པའི་བར་དུ་རྗེ་བཙུན་སྐུ་ཆུང་ཆུང་ཟན་ཅིག་བྱོན་ནས་བྱུང་བས་ཆོས་དྲུག་གི་གསོལ་འདེབས་འདི་གསུངས་སོ། །འཇའ་ཚོན་ལྟ་བུའི་ལྷ་སྐུ་ལ། །ཟུང་འཇུག་རང་བཞིན་སྟོང་པ་གཅིག །འདྲེ་གདོན་སེམས་ཀྱི་རྣམ་རྟོག་ལ། །མེད་སྣང་སྒྱུ་མར་ཤེས་པ་གཅེས། །དྲིན་ཅན་བླ་མ་རྗེ་བཙུན་ལ། །འདུ་འབྲལ་མེད་པའི་དད་གུས་གཅེས། །ལས་ཟིན་དུ་མེད་པའི་བྱ་བ་ལ། །གདོས་ཐག་ཆོད་པའི་བློ་རྒོད་གཅེས། །རྩ་རླུང་བདེ་དྲོད་འཁོར་ལོ་ལ། །མ་ཡེངས་འབད་རྩོལ་བྱེད་པ་གཅེས། །རྨི་ལམ་སྒྱུ་ལུས་བསྲེ་བ་ལ། །མཚམས་སྦྱོར་འདུན་པ་དྲག་པོ་གཅེས། །ངོ་བོ་འོད་གསལ་རྗེན་པ་ལ། །བློས་བྱས་ཉམས་སུ་མ་རྟོག་གཅེས། །སྣ་ཚོགས་སྣང་བ་ཆོས་ཉིད་ལ། །གཞི་རྩ་ཆོད་པའི་གདམས་ངག་གཅེས། །མ་རྟོགས་སེམས་ཅན་ཐམས་ཅད་ལ། །བྱམས་དང་སྙིང་རྗེ་རྒྱུན་ཐག་གཅེས། །རང་སེམས་སྐྱེ་མེད་ཆོས་སྐུ་ལ། །བློ་རེ་དོགས་མེད་པའི་རྟོགས་པ་གཅེས། །ཞེས་གསུངས་པས་བར་སྣང་ནས་ལྷང་ལྷང་ཐོས།

སྣང་བ་དག་པ་རྣམས་ལ་གདུང་བཞུ་རྒྱུ་ཡེ་མ་རྙེད་དེ། གཟིམས་མལ་བུ་ག་ཧ་རེ་འདུག །སྐུ་གཤེགས་ཤུལ་དུ་མཁའ་འགྲོ་མ་མང་པོ། ས་རྡོ་ཡན་ཆད་དྲངས་པ་མཐོང༌། རྗེ་བཙུན་རང་གི་ཐུགས་ལ་མེ་འབར་བ་མཐོང༌། ནམ་མཁའ་ཡེ་ཤེས་ཀྱི་མེ་ཡི་ནང་དུ་བདེ་མཆོག །ཀྱེ་ཡི་རྡོ་རྗེ། གསང་བ་འདུས་པ་ལ་སོགས་པའི་གསང་སྔགས་ཀྱི་དཀྱིལ་འཁོར་མང་པོ་ལྷ་དང་བཅས་བཀྲ་ལམ་མེ་མཐོང་ངོ༌། །ས་ཡི་རོང་ཐམས་ཅད་སྨུག་པ་ཞོ་ཆགས་པ་འདྲ་བའི་ནང་དུ་འོད་ཟེར་གྱི་དྲ་བ་དང༌། ཕྲེང་བ་དང་མཆོད་རྫས་མང་པོའི་གང་བ་བྱུང་ངོ༌། །རི་རྩེ་ཐམས་ཅད་ལ་འཇའ་ཡི་མཆོད་རྟེན་དང་ཀོར་ཀོར་དང༌། གྲུ་བཞི་དང༌། སོག་ཀ་དང༌། ཆོས་འབྱུང་ལ་སོགས་པ་དཔག་ཏུ་མེད་པ་དང་གྲལ་ཁྲིག་གེ་འདུག །རི་དེའི་རྐེད་ལ་དུ་བ་དང༌། མེ་ལྕེ་དང༌། སྨུག་པ་གསུམ་ལས་རང་བཞིན་གྱིས་གྲུབ་པའི་གུར་དང་མཆོད་རྟེན་ལ་སོགས་པའི་མཆོད་རྫས་ཀྱི་ནང་མཁའ་འགྲོ་མ་སྐུ་མདོག་དཀར་མོ་དམར་མོ། སེར་མོ། སྔོན་མོ་ལྗང་ཁུ། མཐིང་ཀ་ལ་སོགས་པའི་རིན་པོ་ཆེ་སྣ་ཚོགས་ཀྱིས་བརྒྱན་པ་མང་པོའི་བར་སྣང་གང་ནས་གདུང་ཁང་ལ་མེ་ཏོག་གཏོར་ཞིང༌། དར་དཀར་པོ་བླ་རེ་ཞིག་འཐེན་ཞིང་འདུག་པ་ཅི་ཡིན་ནམ་སྙམ་ནས་བལྟས་པས། གདུང་རིང་བསྲེལ་འདུས་པའི་གོང་བུ་གཅིག་ལ་འོད་ཟེར་སྣ་ཚོགས་འཕྲོ་བ་ཅིག་འདུག་པས། རས་པ་རྣམས་ངོ་མཚར་ཆེ་དྲན་པས་ངུ་བ་དང་བརྒྱལ་བ་བྱུང་ངོ༌། །ལ་ལས་འདི་ཅི་ཡིན་ནམ་ཟེར་བས་དེའི་དུས་སུ་མཁའ་འགྲོ་མ་རྣམས་ཀྱིས་གདུངས་དབྱངས་ཀྱི་བར་སྣང་ནས་བླངས་སོ། །རྗེ་ཡིད་བཞིན་ནོར་བུ་གཤེགས་ཤུལ་དུ། །ལ་ལ་ངུ་ཞིང་ལ་ལ་དགའ། །བརྒྱལ་ཏེ་མྱ་ངན་བྱེད་དུས་འདིར། །རང་བྱུང་མེ་ནི་རང་འབར་བྱུང༌། །དུ་བ་འཇའ་འོད་མཆོད་སྤྲིན་འཁྲིགས། །གདུགས་དང་རྒྱལ་མཚན་བ་དན་དང༌། །བཀྲ་ཤིས་དཔའ་བེའུ་གཡུང་དྲུང་འཁྱིལ། །མེ་སྒྲ་དུང་སྒྲ་ཆ་ལང་སྒྲ། །པི་ཝང་གླིང་བུ་ཏིང་ཏིང་ཤ །ཅང་ཏེའུ་ཌཱ་མ་རུ་སྒྲ་འཁྲོལ། །མེ་སྟག་སྐར་མདའ་འཕྲོས་པ་ལས། །ཕྱི་ནང་མཆོད་པའི་ལྷ་མོར་གྱུར།

གསང་བའི་མཆོད་པ་སྣ་ཚོགས་བྱེད། །ཡིད་འོང་མཁའ་འགྲོ་མང་པོ་ཡིས། །སྤུར་སྦྱངས་གདུང་ནི་གཤེགས་ནས་ཁྱེར། །ཕུང་པོ་ལྷག་མེད་གྲུབ་པ་ལ། །ཁྱེད་རྣམས་གདུང་ལ་བཞུགས་སྦྱངས་མཚར། །བླ་མ་ཆོས་སྐུ་ནམ་མཁའ་ལས། །ལོངས་སྐུ་སྨོན་ལམ་མཆོད་སྤྲིན་གཏིབས། །སྤྲུལ་སྐུ་འཕྲིན་ལས་མེ་ཏོག་ཆར། །རྒྱུན་ཆད་མེད་པར་འབབ་ཅིང་འཕེལ། །གདུལ་བྱའི་མེ་ཏོག་སྨིན་པར་མཛད། །གང་ཡང་སྐྱེ་བ་མེད་པ་ཡི། །ཆོས་ཉིད་སྐྱེ་མེ་སྟོང་པ་ཉིད། །སྟོང་པ་ཉིད་ལ་སྐྱེ་འགག་གནས། །བྲལ་བས་ཐེ་ཚོམ་ཅི་བྱར་ཡོད། །ཅེས་གསུངས་པས་དར་གྱི་བླ་རེ་འོག་ཏུ་འོད་ཧྲི་ལི་ལི་དེ་ནམ་མཁའ་ལ་འགྲོ་འདོད་པ་ལ། རས་པ་ཞི་བ་འོད་ཀྱིས་གསོལ་འདེབས་འདི་བྱས་པའི་རམ་འདེགས་སེ་བན་དང་འབྲི་སྒོམ་གཉིས་ཀྱིས་མཛད་དེ། རྗེ་བླ་མའི་དྲུང་དུ་བཞུགས་དུས་སུ། །སྙིང་རུས་མཐུ་སྟོབས་རིན་པོ་ཆེ། །གྲུབ་ཐོབ་མང་པོའི་གྲོགས་དང་འཕྲད། །གདམ་ངག་གནད་ཀྱི་ལྡེའུ་མིག་ལོན། རྗེ་འགྲོ་བའི་དོན་ལ་བརྩེ་བ་ཅན། །སེམས་ཅན་ཡོངས་ལ་ཐུགས་རྗེ་གཟིགས། །རྗེ་གཅིག་པུར་རི་ལ་བཞུགས་སུ་དུས་སུ། །སྡུག་སྒུར་སྐྱིད་ཀྱི་མཐའ་མ་འཁོར། །རྫུ་འཕྲུལ་ཏིང་འཛིན་ནུས་པ་ཆེ། །སྐལ་ལྡན་བུ་ལ་བརྩེ་བ་ཅན། །མཐོང་ཐོས་རྣམས་ལ་ཐུགས་རྗེས་ཟུངས། །རྗེ་བུ་སློབ་ནང་དུ་བཞུགས་དུས་སུ། །ཉེ་རིང་མེད་པའི་རིན་པོ་ཆེ། །མངོན་ཤེས་རིག་པའི་ཡེ་ཤེས་རྒྱས། །འགྲོ་བའི་དོན་ལ་བརྩེ་བ་ཅན། །སྐལ་ལྡན་བུ་ལ་ཐུགས་རྗེས་ཟུང༌། །རྗེ་མང་པོའི་ཁྲོད་དུ་བཞུགས་ཙ་ན། །ཉེ་རིང་མེད་པའི་རིན་པོ་ཆེ། །འབྲེལ་ཚད་ཐར་པའི་ལམ་ལ་འདྲེན། །སྡུག་བསྔལ་ལྡན་ལ་བརྩེ་བ་ཅན། །ནུས་པ་མེད་ལ་ཐུགས་རྗེས་ཟུང༌། །རྗེ་སྒྱུ་མའི་ལུས་ཅིག་འདོར་བའི་དུས། །མཁའ་སྤྱོད་གྲུབ་པའི་རིན་པོ་ཆེ། །སྣང་སྲིད་ཆོས་སྐུར་སྒྱུར་མཛད་ཅིང༌། །མཁའ་འགྲོ་ཡོངས་ཀྱི་བརྩེ་བ་ཅན། །འདིར་བཞུགས་བུ་ལ་ཐུགས་རྗེས་ཟུང༌། །ཞེས་ངུ་ཞིང་ཞུས་པས།

ཐུགས་དེ་ལ་རིང་བསྲེལ་ལྕོག་གའི་སྒོ་ང་ཙམ་ཞིག་ལ་འོད་ཟེར་འཕྲོ་བ་ཅིག་སྤུར་ཁང་ཐོག་ཏུ་འོད་ཡ་ལེ་བྱུང་བས། རས་པ་རྣམས་ཀྱིས་ང་ཡི་ཡིན། ང་ཡི་ཡིན་ཟེར་ནས་ཅི་ཅིར་རེ་བཏང་བས། ཁ་གཉིས་སུ་བཏང་སོང་ནས། ཡ་བ་གཅིག་ཤེལ་གྱི་མཆོད་རྟེན་འཁྱུད་གང་བ་ཅིག་ལ་སངས་རྒྱས་སྟོང་རྩ་གཉིས་སྐུ་ཁྲ་ཤིག་གེ་བ་ཅིག་བསྟན་ནས། པདྨ་ཉི་མའི་སྟེང་དུ་རྗེ་བཙུན་སྐུ་ཆུང་ཆུང་སོར་བཅུ་གཉིས་པའི་ཚད་ཙམ་ཞིག་ཏུ་སྤྲུལ་ནས། མཆོད་རྟེན་ཞིག་ལ་སྐུ་རྒྱབ་གཏད་ནས་མགུར་འདི་གསུངས་སོ། །དད་པ་ཅན་གྱི་ཞི་བ་འོད། །འདིར་ཚོགས་འདུས་པའི་བུ་སློབ་རྣམས། །མི་བདག་གི་མཚན་ནས་བོས་བོས་ནས། ཐུགས་རྗེས་སྐུ་གསུམ་སྤྲུལ་པའི་རྟེན། །མཐོང་བས་འཁོར་བ་མི་ལྟུང་སྟེ། །དད་པ་བྱས་ནས་མངོན་སངས་རྒྱས། །ཆོས་སྐུ་ཐིག་ལེ་ཉག་གཅིག་ལ། །རིང་བསྲེལ་ལྕོག་གའི་སྒོ་ང་ཙམ། །འགྲོ་བ་ཡོངས་ཀྱི་རྟེན་ཡིན་པས། །ང་ཡིས་བྱས་ན་ཡོངས་ཀྱང་འཇིགས། །ཕལ་བའི་ཡུལ་དུ་ག་ལ་སྡོད། །འོན་ཀྱང་གསོལ་བ་བཏབ་གྱུར་ཀྱང༌། །ཐུགས་རྗེ་ཆུང་དུ་མི་འགྲོ་བར། །མཁའ་འགྲོ་སྤྱི་ཡི་དམ་ཚིག་ཡིན། །ཐུབ་པ་ཆོས་ཀྱི་འཕྲིན་ལས་ཀྱི། །སྤྲུལ་སྐུ་སྣ་ཚོགས་ཅིར་ཡང་སྟོན། །ཤེལ་གྱི་མཆོད་རྟེན་མཁྱུད་གང་ལ། །སངས་རྒྱས་སྟོང་གི་ཕྲ་བཏབ་སྟེ། །དངོས་སུ་བྱོན་པ་ངོ་མཚར་ཆེ། །མ་ཡེངས་གསོལ་བ་འདེབས་འདེབས་ན། །འཕྲིན་ལས་ཆུང་དུ་མི་འགྲོ་བ། །ཆོས་སྐྱོང་སྤྱི་ཡི་དམ་ཚིག་ཡིན། །བླ་མ་སྐུ་གསུམ་དབྱེར་མེད་པ། རྫུ་འཕྲུལ་སྣང་བ་ཅིར་ཡང་སྟོན། །ཆུང་ལ་འདོད་པའི་སྐུ་འབྲས་ཅན། །དངོས་སུ་བྱོན་པ་ངོ་མཚར་ཆེ། ༢མོས་གུས་གདུང་བ་དྲག་པོ་ཡིས། །སྙིང་ནས་གསོལ་བ་འདེབས་འདེབས་ན། །དངོས་གྲུབ་ཆུང་དུ་མི་འགྲོ་བ། གྲུབ་ཐོབ་ཡོངས་ཀྱི་དམ་ཚིག་ཡིན། །དམ་ཚིག་དམ་དུ་བསྲུང་བ་ན། ༢དམ་ཅན་ཡོངས་ཀྱི་དངོས་གྲུབ་སྟེར། །གཅིག་པུར་རི་ཁྲོད་ཟིན་པ་ན། །མ་དང་མཁའ་འགྲོ་ངང་གིས་འཁོར། །ཆོས་ལ་ངོས་ལྐོག་མ་བྱས་ན། །མྱུར་དུ་འགྲུབ་པའི་སྔ་ལྟས་ཡིན། །ནང་དུ་སྐྱིད་འདོད་མི་འདུག་ན། །ཉོན་མོངས་རྩ་བ་བུད་པ་ཡིན། །བདག་དང་དངོས་པོ་མི་གདའ་ན།

༢འདྲེ་བདུད་བར་ཆད་གསོད་པ་ཡིན། །ཕྱོགས་དང་ཉེ་རིང་མི་འདུག་ན། །ལྟ་བ་ཡོངས་སུ་དག་པ་ཡིན། འཁོར་འདས་སྟོང་པར་འཆར་ནུས་ན། །སྒོམ་པ་ཡོངས་སུ་དག་པ་ཡིན། ༢བརྟུལ་ཞུགས་ཁོང་ནས་རྡོལ་བ་ཡིན། །སྤྱོད་པ་ཡོངས་སུ་དག་པ་ཡིན། །བླ་མའི་ལུང་བསྟན་གྲུབ་པ་ན། །དམ་ཚིག་ཡོང་སུ་དག་པ་ཡིན། སེམས་ཅན་ཀུན་གྱི་དོན་གྲུབ་ན། །འབྲས་བུ་ཡོངས་སུ་དག་པ་ཡིན། །དཔོན་སློབ་ཐུགས་ཡིད་འདྲེས་པ་ན། །འབྲེལ་བ་གོང་ན་ཡོད་པ་ཡིན། །རྟགས་དང་དངོས་གྲུབ་མཐོང་བ་འདི། །སྣང་བ་ཡོངས་སུ་དག་པ་ཡིན། །ཅེས་གསུངས་ནས་ནམ་མཁའི་དབྱིངས་འཁོར་ལོ་བདེ་མཆོག་གི་དཀྱིལ་འཁོར་གྱི་ལྷ་ཚོགས་རྣམས་ཁྲ་སྤུངས་སེ་འདུག་པའི་ནང་དུ་བླ་མ་ཐིམ་ནས་སོང༌། ཤེལ་གྱི་མཆོད་རྟེན་དེ་ནི་མཁའ་འགྲོ་མས་གདན་འདྲེན་པར་འདུག་བསམ་ནས་གསོལ་བ་འདི་སྔར་བཞིན་བཏབ་པ། རྗེ་རང་འོད་སྤྲུལ་པའི་སྐུ་གཟུགས་ཅན། །མི་མངོན་ཆོས་ཀྱི་ཞིང་ཁམས་ཁྱབ། །ལོངས་སྤྱོད་རྫོགས་པའི་རྣལ་འབྱོར་པ། །རྗེ་ཆོས་ཀྱི་སྐུ་ལ་གསོལ་བ་འདེབས། །རྗེ་གྲུབ་ཐོབ་རྣམས་དང་མཇལ་དུས་སུ། །རིན་ཆེན་གསེར་གྱི་འབྲུ་དང་འདྲ། །འགྲིམ་ཐད་ཆེ་བའི་རྣལ་འབྱོར་པ། །རྗེ་སྦྱངས་པ་ཅན་ལ་གསོལ་བ་འདེབས། །རྗེ་བླ་མའི་ཞབས་ཏོག་བྱེད་དུས་སུ། གཡང་དཀར་ལུག་གི་བལ་དང་འདྲ། །ཀུན་ལ་ཕན་པའི་རྣལ་འབྱོར་པ། །རྗེ་རིན་པོ་ཆེ་ལ་གསོལ་བ་འདེབས། །རྗེ་འཇིག་རྟེན་བྱ་བ་བཏང་ཙམ་ན། །དྲང་སྲོང་རིག་པའི་རྒྱལ་པོ་འདྲ། འགྱུར་བ་མེད་པའི་རྣལ་འབྱོར་པ། །རྗེ་སྙིང་སྟོབས་ཅན་ལ་གསོལ་བ་འདེབས། །རྗེ་བླ་མའི་བྱིན་རླབས་བསྒོམ་ཙམ་ན། །སྟག་མོའི་མི་རོ་ཟ་བ་འདྲ། །ཐེ་ཚོམ་མེད་པའི་རྣལ་འབྱོར་པ། རྗེ་སྙིང་སྟོབས་ཅན་ལ་གསོལ་བ་འདེབས། །རྗེ་མི་མེད་ལུང་པ་འཛིན་ཙམ་ན། ལྕགས་ཀྱི་རྡོ་བ་སྲུབ་མེད་འདྲ། །སྡུག་བསྲན་ཆེ་བའི་རྣལ་འབྱོར་པ། །རྗེ་བཅོས་མ་མེད་ལ་གསོལ་བ་འདེབས། །རྗེ་རྟགས་དང་ཆོ་འཕྲུལ་བྱུང་ཙམ་ན། །གླང་ཆེན་སེང་གེ་དཀར་མོ་འདྲ། །ཉམ་ང་མེད་པའི་རྣལ་འབྱོར་པ།

རྗེ་འཇིགས་པ་མེད་ལ་གསོལ་བ་འདེབས། །རྗེ་ཉམས་དང་དྲོད་རྟགས་སྐྱེས་ཙམ་ན། །བཅོ་ལྔའི་ཟླ་བ་ཉ་རྒྱས་འདྲ། །འཛམ་གླིང་ཁྱབ་པའི་རྣལ་འབྱོར་པ། །རྗེ་ཆད་འཛིན་མེད་ལ་གསོལ་བ་འདེབས། །རྗེ་སྐལ་ལྡན་སློབ་མ་སྐྱོང་ཙམ་ན། །ཉི་མ་མེ་ཤེལ་འཕྲད་ཙ་འདྲ། །གྲུབ་ཐོབ་མཛད་པའི་རྣལ་འབྱོར་པ། །རྗེ་བཀའ་དྲིན་ཅན་ལ་གསོལ་བ་འདེབས། །རྗེ་ཟང་ཟིང་ནོར་དང་ཕྲད་ཙམ་ན། །དངུལ་དཀར་མེ་ལོང་མདོག་དང་འདྲ། །དྲི་མ་མི་གནས་རྣལ་འབྱོར་པ། །རྗེ་ཉེས་སྐྱོན་མེད་ལ་གསོལ་བ་འདེབས། །རྗེ་མང་པོའི་ཚོགས་པ་སྐྱོང་ཙམ་ན། །འཛམ་གླིང་ཉི་མ་ཤར་བ་འདྲ། །རྗེ་མུན་པ་སེལ་བའི་རྣལ་འབྱོར་པ། །རྗེ་སྙིང་སྟོབས་ཅན་ལ་གསོལ་བ་འདེབས། །རྗེ་འཛམ་གླིང་མི་དང་མཇལ་ཙམ་ན། །མ་དང་བུ་གཉིས་འཕྲད་པ་འདྲ། །ཅི་ཕན་སྒྲུབ་པའི་རྣལ་འབྱོར་པ། །རྗེ་བྱམས་པ་ཅན་ལ་གསོལ་བ་འདེབས། །མཁའ་སྤྱོད་གནས་སུ་གཤེགས་ཙམ་ན། །དངོས་གྲུབ་གཏེར་གྱི་བུམ་པ་འདྲ། །ཚད་བཟུང་མེད་པའི་རྣལ་འབྱོར་པ། །རྗེ་ངོ་མཚར་ཅན་ལ་གསོལ་བ་འདེབས། །རྗེ་མངོན་ཤེས་ལུང་བསྟན་མཛད་ཙམ་ན། །ཁ་དང་ལག་པ་སྤྲོད་ཙམ་ན། །འཆུག་པ་མེད་པའི་རྣལ་འབྱོར་པ། །རྗེ་རིན་པོ་ཆེ་ལ་གསོལ་བ་འདེབས། །རྗེ་དངོས་གྲུབ་མྱུར་དུ་གནང་ཙམ་ན། །ཕ་མས་བུ་ལ་ནོར་ཕོག་འདྲ། །ཕོངས་པ་མེད་པའི་རྣལ་འབྱོར་པ། །མཁའ་འགྲོའི་ཕྱག་གི་མཆོད་རྟེན་འདི། །བུ་སློབ་རྣམས་ལ་གནང་བར་ཞུ། །ཞེས་ཞུས་པས། རྗེ་བཙུན་གྱི་གསུང་ལྷང་ལྷང་པ་ཅིག་མཆོད་རྟེན་དེའི་ནང་དུ་གྲགས་པ་ལ། མཁའ་འགྲོ་མ་དེས་ལོ་ཚད་དང་རམ་འདེགས་མཉམ་དུ་མཛད་ནས་མགུར་འདི་གསུངས་སོ། །འོ་ན་སྐལ་ལྡན་དད་པ་ཅན། །ལྷང་ལྷང་སྐད་ཀྱིས་གསོལ་འདེབས་པ། །ཡ་མཚན་རས་པའི་བུ་སློབ་རྣམས། །ཁྱོད་བླ་མ་མཚན་ལྡན་བསྟེན་པ་དང༌། །བསོད་ནམས་ཅན་ལ་བརྟེན་པ་གཉིས། །འདྲ་འདྲ་འདྲ་ལ་ནོར་དོགས་མཛོད། །སྟོང་ཉིད་སེམས་ལ་ཤར་བ་དང༌། །མི་རྟོགས་བློ་ཡི་སྟོང་པ་གཉིས། །འདྲ་འདྲ་འདྲ་ལ་ནོར་དོགས་མཛོད། །སྒོམ་གཉུག་མ་རང་ས་ཟིན་པ་དང༌། །ཞི་གནས་ཡིད་ལ་འབྱོར་བ་གཉིས། །འདྲ་འདྲ་འདྲ་ལ་ནོར་དོགས་མཛོད། །རང་བྱུང་ལྷུག་པའི་རང་ཤར་དང༌། །འཐད་འཐད་མང་བའི་དྲན་པ་གཉིས། །འདྲ་འདྲ་འདྲ་ལ་ནོར་དོགས་མཛོད། །སེམས་ཉིད་དྲི་མ་མེད་པ་དང༌། །བསམ་པ་བཟང་པོའི་ཕན་དོགས་གཉིས། །འདྲ་འདྲ་འདྲ་ལ་ནོར་དོགས་མཛོད། །དངོས་གྲུབ་རྟེན་འབྲེལ་ཤར་བ་དང༌། །ཟ་ཟིང་མང་པོའི་བསོད་ནམས་གཉིས། །འདྲ་འདྲ་འདྲ་ལ་ནོར་དོགས་མཛོད། །མ་དང་མཁའ་འགྲོའི་ལུང་བསྟན་དང༌། །ས་བླ་འབྱུང་པོས་རྟག་འབོད་གཉིས། །འདྲ་འདྲ་འདྲ་ལ་ནོར་དོགས་མཛོད། །ཆོས་སྐུ་དྲི་མེད་གོང་བུ་དང༌། །མཚན་མ་རྫས་ཀྱི་རིང་བསྲེལ་གཉིས། །འདྲ་འདྲ་འདྲ་ལ་ནོར་དོགས་མཛོད། །སྤྲུལ་པའི་དབྱིངས་ཀྱི་མེ་ཏོག་དང༌། །འོད་གསལ་ལྷ་ཡི་མེ་ཏོག་གཉིས། །འདྲ་འདྲ་འདྲ་ལ་ནོར་དོགས་མཛོད། །སྤྲུལ་པ་སྐུ་ཡི་མཆོད་རྟེན་དང༌། །སྔོན་ལས་སྐྱེས་པའི་ལྷན་སྐྱེས་གཉིས། །འདྲ་འདྲ་འདྲ་ལ་ནོར་དོགས་མཛོད། །སྣང་སྲིད་འཇའ་འོད་གུར་ཁང་དང༌། །འབྱུང་བ་རྐྱེན་གྱི་འཇའ་འོད་གཉིས། །འདྲ་འདྲ་འདྲ་ལ་ནོར་དོགས་མཛོད། །སྔོན་གྱི་ལས་འཕྲོ་སད་པ་དང༌། །ཚེ་འདིའི་ལྟོ་གོས་དད་པ་གཉིས། །འདྲ་འདྲ་འདྲ་ལ་ནོར་དོགས་མཛོད། །དད་པ་གཏིང་ནས་སྐྱེས་པ་དང༌། །ངོ་ཚ་ཁྲེལ་ལ་བསམ་པ་གཉིས། །འདྲ་འདྲ་འདྲ་ལ་ནོར་དོགས་མཛོད། །སྙིང་ནས་སྒྲུབ་པ་བསམ་པ་དང༌། །བླ་མའི་ངོ་སྲུང་བྱེད་པ་གཉིས། །འདྲ་འདྲ་འདྲ་ལ་ནོར་དོགས་མཛོད། །དད་པ་འཚོ་བ་འདྲེན་པ་དང༌། །དད་པ་སྲུང་བ་རེ་བ་གཉིས། །འདྲ་འདྲ་འདྲ་ལ་ནོར་དོགས་མཛོད། །བསོད་ནམས་ལག་ཏུ་ལེན་པ་དང༌། །ཁ་དོག་རླུང་ལ་ཕྱར་བ་གཉིས། །འདྲ་འདྲ་འདྲལ་ནོར་དོགས་མཛོད། །མ་དང་མཁའ་འགྲོའི་མཆོད་རྟེན་འདི། །དུས་གསུམ་སངས་རྒྱས་ཞིང་ཁམས་ཡིན། །དཔའ་བོ་དཔའ་མོའི་ཚོགས་ཁང་ཡིན། །བླ་མ་རྗེ་བཙུན་སྒོམ་ཁང་ཡིན། །ད་ནི་ཤར་ཕྱོགས་ཞིང་ཁམས་སུ། །མཁའ་འགྲོ་མང་པོ་འདུས་པའི་ནང༌། །མངོན་དགའ་དག་པའི་ཞིང་དེ་ན། །བཅོམ་ལྡན་སངས་རྒྱས་བདེ་མཆོག་དང༌། །སྤྱན་རས་གཟིགས་དབང་སྒྲོལ་མའི་ཚོགས། །ཀུན་བཟང་བདེ་བའི་གནས་དེ་ན། །མཁའ་འགྲོ་མང་པོའི་སུན་མ་ཡོད། །ཁྱོད་དད་པས་སྙིང་ནས་གསོལ་བཏབ་པས། །ཁ་ཞེ་མེད་པའི་མཆི་མ་ཕུལ། །བཅོས་མ་མེད་པའི་ཕྱག་རྟེན་ལེགས། །ཤེས་རབ་རྣོན་པོའི་མེ་ཏོག་འཐོར། །བྱང་ཆུབ་སེམས་ཀྱི་ཁྲུས་བྱས་པས། །དད་པ་འགྱུར་མེད་བསྲུང་བ་བཟང༌། །ཡེ་ཤེས་འགྱུར་མེད་དབང་ཞུས་ན། །ཁྱོད་མགོ་བོ་འདི་ཡི་འོག་ཏུ་ཆུག

།ཅེས་གསུངས་ཏེ་མཁའ་འགྲོ་མ་དེ་བར་སྣང་དུ་ཁྱེར་ཏེ་འོང་བས་རས་པ་བུ་ཆེན་ཚོས་མགོ་ལ་རེག་ཙམ་རེ་བྱས་ནས་ནམ་མཁའ་ལ་གདན་དྲངས་ནས་སོང་ངོ༌། །དེར་མཁའ་འགྲོ་མ་དེ་རྣམས་དབྱངས་ཙེ་རེ་རེ་ཚོར་མི་ཚོར་མིན་པ་ཅིག་ཀྱང་མ་མཐོང་འཇའ་ཚོན་ཡང་མདངས་ཆུང་དུ་སོང་བ་མིན། ས་གཞན་གྱི་རྟགས་རྣམས་ད་རུང་མ་འགྱུར་རོ། །གདུང་བཞུ་བའི་རྣམ་པ་ཅིག་བྱས་ཀྱང་གདུང་རུས་དང༌། གདུང་ལ་ཤ་ཁྲག་གི་གསུར་གཞོབ་མེད་པར་འཇའ་ཡོད་དུ་ཡལ་ནས་སོང་བས་གདུང་ཐལ་ཡང་མ་རྙེད་དོ། །ཡང་བར་སྣང་དུ་མཁའ་འགྲོ་མའི་མཆོད་རྫས་དེ་རྣམས་ལོ་མ་འཁོར་བར་དུ་བསྡད། དབྱར་ལོ་གསུམ། ལོ་ཡག་ལོ་བརྒྱད། ནད་ཡམས་མེད་པར་མི་རབས་གསུམ། འཁྲུག་པ་མེད་པ་མི་རབས་བདུན། དེ་ལ་སོགས་པའི་ལྟས་ཡི་གེར་བྲིར་མ་ལོང་ངོ༌། །དེར་གདུང་བཞུས་པ་དེར་བུམ་པ་ཆུང་ངུ་ཅིག་བྱས་སོ། །སློབ་མ་ཡོན་བདག་དེར་ཚོགས་པས་དེ་བུར་ཀར་དེ་གྲི་གུ་དེས་ཁ་གཉིས་སུ་བྱས་པས་ཆུང་དུ་མ་སོང་བར་འདྲ་འདྲ་བཞི། བཞི་བཞི་བྱས་པས་ཀྱང་འདྲ་འདྲ་བརྒྱད། བརྒྱད་བརྒྱད་བྱས་པས་བཅུ་དྲུག །བཅུ་དྲུག་བྱས་པས་སུམ་ཅུ་སོ་གཉིས། དེ་བཞིན་དུ་ཟད་རྒྱུ་མ་བྱུང་ངོ༌། །རས་ལ་ཡང་ཁ་གང་གཤགས་པས་ཁ་དོ། དེ་བཞིན་དུ་བཞི་བརྒྱད་བཅུ་དྲུག་ལ་སོགས་པ་གོང་བཞིན་བྱུང་བས། དེར་ཚོགས་པའི་ཚོགས་པ་རྣམས་ལ་བུ་རམ་རྡོག་པོ་རེ་དང༌། རས་ཁ་རེ་འགྱེད་རྒྱུ་བྱུང་སྟེ། ཐམས་ཅད་ཀྱིས་བུ་རམ་ཟོས་པས་ཟད་རྒྱུ་མ་བྱུང་བར་དང་ཁ་མེར་ཆིལ་ལེ་བ་བྱུང་ཞིང༌། ཁྱིམ་དུ་ཁྱེར་ཡང་ཆུང་ངུ་མ་སོང་སྟེ་བྲིན་དང་སྙེ་ནམ་གྱི་མི་ཐམས་ཅད་ཀྱིས་ལོ་མ་འཁོར་བར་དུ་ཅི་ཟ་ཟ་བྱུང༌། བུ་རམ་ཟོས་ཤིང་འདི་རང་ངོ་མཚར་ཆེ་ཟེར་ཞིང་ཟོས་པས་ནམ་མཁའ་ནས་སྒྲ་སྐད་འདི་ལྟར་གྲགས་སོ། །སྐྱེས་བུ་དེ་ནི་ཏིང་འཛིན་ཟས། །མི་ཚེ་རིང་དུ་ཟོས་པས། །བསམ་གཏན་ཆེན་པོའི་དངོས་གྲུབ་ཟས། །དེ་ཁོ་ན་སོང་བའི་མི་རྣམས་ལ། །ཡི་དྭགས་སུ་སྐྱེ་བའི་སྒོ་གཅོད་དོ། །རས་དཀར་བཟང་པོའི་ཤེས་རབ་གོས། །མགུར་དུ་བཏགས་པའི་མི་རྣམས་ལ། །དམྱལ་བར་བསྲེགས་པའི་སྐྱེ་སྒོ་གཅོད། །བྱིན་རླབས་ཐོབ་པའི་མི་རྣམས་ཀུན། །ངན་སོང་གསུམ་གྱི་གནས་ལས་ཐར། །ཞེས་པའི་སྒྲ་དབྱངས་བྱུང་ངོ༌། །དེ་ནས་སྤུར་བཞུས་པའི་ཤུལ་དུ་སྒྱིད་བུ་གསུམ་ལུས་འདུག་པ་དེ་གཙོ་བོ་མི་གསུམ་གྱིས་ཕྱག་འཚལ་བའི་རྟེན་བྱས་སོ། །དེ་ལ་སོགས་པའི་ལྟས་བཟང་པོ་ལོ་མ་འཁོར་བར་དུ།

དུས་བཟང་ཐམས་ཅད་ལ་དཔའ་བོ་དང་མཁའ་འགྲོས་མཆོད་དབྱངས་གྲགས་ཙ། ཡུལ་གྱི་བུ་ཚ་དང་བུ་མོ་རྣམས་ཀྱིས་མེ་ཏོག་འཛིན་ཟེར་ནས་འགྲོ་བ། མེ་ཏོག་ཟིན་ལེ་འབྲོས་ནས་འོང༌། མ་ཟིན་པ་རྣམས་ཀྱིས་ཕྱི་དེ་ནས་འོང༌། ནུབ་མོ་ཡུལ་པ་དང༌། གཞི་བདག་དང༌། མི་མ་ཡིན་ཐམས་ཅད་ཀྱིས་མེ་ཏོག་སྤར་བ་གང་མང་པོ་ཐུ་བ་དང༌། ཕྱག་དང་བསྐོར་བ་བྱས་བྱས་ནས་ས་འོག་ཏུ་སོང་ངོ༌། །ཐོ་རངས་དང་དགོང་མོ་ལ་ཤ་བ་དང༌། རྐྱང་དང༌། རི་དྭགས་མང་པོས་བསྐོར་བར་བྱེད། བུད་མེད་སྨ་ར་ཡོད་པ་མང་པོ་འདུག་ཙ་ཡར་ལ་ཉེ་བ་དང་ཡོད་ཅིང་སོང་ངོ༌། །དེ་ལ་སོགས་པ་མང་པོ་ངོ་མཚར་དེ་ལྟས་བསམ་གྱིས་མི་ཁྱབ་བོ། །བླ་མ་ཆོས་སྐུར་ཡལ། མཐོང་སྣང་ལོངས་སྐུར་བཞུགས། ཐུགས་རྗེ་སྤྲུལ་སྐུར་བཞུགས། དཔའ་བཞད་པ་རྡོ་རྗེའི་རྣམ་ཐར་མགུར་ཆོས་ཞལ་གདམས་དང་བཅས་པ་རྫོགས་སོ།། །།རྣམ་ཐར་འདི་སྐལ་ལྡན་སྒོམ་ཆེན་རྣམས་ཀྱི་དོན་དུ་ངན་རྫོང་སྟོན་པ་བོ་དྷི་རཱ་ཛ་ལ་སོགས་པའི་རས་པ་བུ་ཆེན་བཅུ་གཉིས་ཀྱིས་ཡི་གེར་བཀོད་པའོ། །སྤྱིར་རྗེ་བཙུན་ཆེན་པོ་དེ་ཉིད་ལ་བཞུགས་པའི་རི་ཁྲོད་ཀྱི་གནང་མང་དུ་ཡོད་ནའང་ཡོངས་སུ་གྲགས་པའི་རྫོང་ཆེན་པོ་བཅོ་བརྒྱད། རྫོང་དྲུག་ནི། བྲག་དམར་ལིང་ང་རྫོང༌། རྟ་སོ་དབུ་མ་རྫོང༌། བྲག་དམར་སྤོ་མཐོན་རྫོང༌། རྐྱང་འཕེན་ནམ་མཁའ་རྫོང༌། རག་མ་བྱ་ཆུབ་རྫོང༌། སྨིན་ཁྱུག་གྲིབ་མ་རྫོང༌། སྐུ་ཐང་རྫོང་དྲུག་ནི། བྲག་སྐྱ་རྡོ་རྗེ་རྫོང༌། ཁྲ་ཚང་སྲིན་པོ་རྫོང༌། སྐྱིད་པ་ཉི་མ་རྫོང༌། ཁུ་བྱུག་དབེན་པ་རྫོང༌། ཤེལ་ཕུག་ནམ་མཁའ་རྫོང༌། རྩིག་པ་རྐང་གཅིག་རྫོང༌། དཔའ་མོ་རྫོང་དྲུག་ནི། རྒྱ་བྲག་ནམ་མཁའ་རྫོང༌། སྦས་ཕུག་མ་མོ་རྫོང༌། སྟག་ཕུག་སེང་གེ་རྫོང༌། ལ་ཕུག་པདྨ་རྫོང༌། ཁྲོ་རྒྱལ་རྡོ་རྗེ་རྫོང༌། གླང་མགོ་ཀླུ་བདུད་རྫོང༌། རྫོང་ཆུང་གཉིས་ནི། བྲག་དམར་སྤོ་མཐོན་ནམ་མཁའ་རྫོང༌། སྐྱིད་ཕུག་ཉི་མ་རྫོང༌། གཞན་ཡང་ལྷོ་གྲོ་བོ་ལུང༌། གངས་ཏི་སི། རྩིབས་རི།

ཁྱད་པར་གྱི་གནས་ནི། ལ་ཕྱི་དང་ཆུ་བར་རྣམས་སུ་སྒྲུབ་པ་ལ་རྩེ་གཅིག་ཏུ་འབད་པས་མས་བརྟན་གྱི་དགའ་བ་བཞི་མགྲིན་པ་ལོངས་སྤྱོད་ཀྱི་དཀྱིལ་ཁོར་རྫོགས་ཏེ་འབྱུང་བཞིའི་སྐྱེ་མཆེད་ཟིལ་གྱིས་གནོན་པའི་རྫུ་འཕྲུལ་ཡ་མ་ཟུང་དང༌། བྱ་དང་རི་དྭགས་གཅན་གཟན་ལ་སྒོམ་བཏབ་ལྷ་སྲིན་དྲེགས་པ་ཅན་བཏུལ་ནས་ཆོས་ལ་བཀོད། ཏི་སིའི་ལྷ་བཙུན་མ་ལ་གཏུམ་མོའི་ཁྲིད་བཏབ། ཇོ་མོ་བཀྲིས་ཚེ་རིང་མ་ལ་བར་དོའི་གདམས་པ་ལ་སོགས་པ་གནང༌། གསང་སྔགས་ཀྱི་ལམ་མཆོག་སྒྲུབ་པའི་བཀའ་བརྒྱུད་ཀྱི་སྲུང་མར་ད་ལྟའང་བཞུགས། གཞན་ཡང་སློབ་མ་བསམ་གྱིས་མི་ཁྱབ་སྟེ། ཁྱད་པར་གྲུབ་པ་ཐོབ་པའི་རྣལ་འབྱོར་ཕོ་མོ་ཉི་ཤུ་རྩ་ལྔ། དེའི་ནང་ནས་བུ་དགུ་སྲིང་བཞི་ཞེས་གྲགས་སོ། །དེ་ལ་ཐུགས་ཀྱི་སྲས་བཞི་ནི། རས་ཆུང་པ། སེ་བན་རས་པ། ངན་རྫོང་རས་པ། འབྲི་སྒོམ་རས་པ་དང་བཞིའོ། །ཉེ་བའི་སྲས་བརྒྱད་ནི། རས་པ་ཞི་བ་འོད། རས་པ་སངས་རྒྱས་སྐྱབས། རས་པ་རྡོ་རྗེ་དབང་ཕྱུག །གཤིན་སྒོམ་རས་པ། རོང་ཆུང་རས་པ། མཁར་ཆུང་རས་པ། གཉེན་སྒོམ་རས་པ། ཁྱི་ར་རས་པ་དང་བརྒྱད་དོ། །སྐུ་གཤེགས་ཁའི་སློབ་མ་དྲུག་ནི། དྭགས་པོ་ལྷ་རྗེ། ལི་སྐོར་ཕྱག་རུ་པ། ལོ་སྟོན་དགེ་འདུན། སྐྱོ་སྟོན་ཤག་གུ དམ་པ་རྒྱག་ཕུ་པ། འབྲི་བན་བཀྲ་ཤིས་དང་དྲུག་གོ །སྲིང་བཞི་ནི། ལེགས་སེ་འབུམ། དཔའ་དར་འབུམ། གསལ་ལེ་འོད། རས་ཆུང་མ་དང་བཞིའོ། །ཡང་ལོ་རྒྱུས་གཅིག་ལ་རས་པ། མཆེད་བརྒྱད་དང་ཐུགས་ཀྱི་སྲས་བཞི། ཉེ་བའི་སྲས་བརྒྱད་རྣམས་ནི་འདི་འདྲ་ཟེར་བར་འདུག་རས་ཆུང་རྡོར་གྲགས། ངམ་རྫོང་རས་པ། འབྲི་སྒོམ་རས་པ། རས་པ་ཞི་བ་འོད། བདེ་བ་སྐྱོང༌། ཁྱི་ར་རས་པ། ར་རྫི་རས་པ་རྣམས་སོ། །མཁའ་སྤྱོད་དུ་བཞུགས་པའི་རྣལ་འབྱོར་ཕོ་མོ་བདུན་ནི། ཞི་བ་འོད་སངས་རྒྱས་སྐྱབས། རོང་ཆུང་རས་པ། པེ་ཏ། མཛེས་སེ། ཆོས་ཀྱི་བྱང་ཆུབ། འབྲི་མཚམས་ཀྱི་པ་ཚབ་ཟ་རྣམས་སོ། །མཆོག་གི་རྣལ་འབྱོར་ཕོ་མོ་གསུམ་ནི། མི་རྣམས་འདུལ་བའི་མཆོག་སྒམ་པོ་པ།

མི་མ་ཡིན་རྣམས་འདུལ་བའི་མཆོག་བཀྲ་ཤིས་ཚེ་རིང་མ། ཌཱ་ཀི་རྣམས་འདུལ་བའི་མཆོག་སྔགས་སྐྱེས་ལྷན་ཅིག་སྐྱེས་པའི་སྒྲོལ་མ་རྣམས་སོ། །ཐུགས་ཀྱི་སྲས་བཞི། ཉེ་བའི་སྲས་བརྒྱད། གུང་ཐུང་གི་གཉན་ཆུང་རས་པ། རས་པ་ཙ་ཕུ་པ། གླང་བཙུན་རས་པ། རས་པ་རྡོ་རྗེ་དབང་ཕྱུག །གཤིན་སྒོམ་རས་པ་མཁར་ཆུང་རས་པ། གླེན་སྒོམ་རས་པ། འགོན་བཙུན་རས་པ་དང་བརྒྱད་དོ། །སྐུ་བགྲེས་ཁར་འཁྲུངས་པའི་སྟོན་པ་དྲུག་ནི། སྐྱེ་སྟོན་ཤཱཀྱ་གུ་འོར་སྟོན་དགེ་འདུན་དམ་པ་རྒྱག་ཕུ། འབྲོ་བན་བཀྲ་ཤིས། ལམ་གོང་ཕྱར་ཆུང་པ་རྣམས་སོ། །འབྲི་སྒོམ། ཇོ་དར། སྒོམ་སྟག་སོགས་གྲུབ་ཐོབ་ཕོ་མོ་ཉི་ཤུ་རྩ་ལྔ། རས་པ་ཉེར་གཅིག་སྟོན་པ་བཅུ། རས་པ་བཅུ་གཉིས། ཁྱིམ་པའི་ཚུལ་འཛིན་པའི་གྲུབ་ཐོབ་ཕོ་མོ་དྲུག །ཐོ་མཚམས་ནས་སླར་དད་དེ་གྲུབ་པ་ལ་སོགས་པ་དང་དཔག་ཏུ་མེད་པ་སྨིན་པར་མཛད་དོ། །སྙན་བརྒྱུད་འཁོར་ལོ་བདེ་མཆོག་གི །བརྒྱུད་པ་ཡིད་བཞིན་ནོར་བུ་འདི། །མ་འོངས་གདུང་བརྒྱུད་འཛིན་པ་རྣམས། བློ་དམན་བརྗེད་པས་འཇིགས་པའི་ཕྱིར། །བླ་མའི་གསུང་བཞིན་ཡི་གེར་བཀོད། །བླ་མ་མཁའ་འགྲོས་བཟོད་པར་གསོལ། ཕྱི་རབས་རྟེན་གང་ཟག་རྣམས། །དབང་བསྐུར་བྱིན་རླབས་ཆོས་འཁོར་དང༌། །དཔའ་བོ་དཔའ་མོ་མཆོད་ལ་སོང༌། །གྱིས་ཤིག་གནང་བ་མ་གཏོགས་པ། །བླ་མ་རྗེ་ཡི་བཀའ་རྒྱས་བཏབ། །མཁའ་འགྲོ་ཀོ་ལོང་དམ་པས་ན། ཡི་གེ་མ་སྤེལ་གནང་ལ་ཞུས། བརྒྱུད་པ་ཡིད་བཞིན་ནོར་བུ་གུ་རུ་ཌཱཀི་ས་མ་ཡ། ཆོས་ཀྱི་རྗེ་མི་ཕམ་མགོན་པའི་ཞལ་ནས་རྗེ་བཙུན་ཆེན་པོའི་མགུར་འབུམ་ལ་མཐའ་མེད་པ་ཅིག་ཡོད་པར་གྲགས་ཤིང་ཕྱོགས་གཅིག་ཏུ་བསྒྲིགས་པ་བརྒྱ་ཙམ་མཐོང་བའི་ནང་ནས་ཀྱང་འདི་ཉིད་མང་ཤོས་སུ་འདུག་ཅིང༌། རྗེ་ཀརྨ་པ་རང་བྱུང་རྡོ་རྗེ་ཉིད་ཀྱིས་ཕྱག་བྲིས་སུ་མཛད་པ་ཡིན་པས་ཁུངས་བཙུན་གསུངས་ནས་ཐུགས་རྩིས་ཤིན་ཏུ་ཆེ་བར་མཛད་འདུག་ཅེས་ཡོངས་སུ་གྲགས་པའི་གླེགས་བམ་ནི་འདི་ཡིན་ནོ། །འདིས་ཀྱང་སྒྲུབ་བརྒྱུད་ཀྱི་བསྟན་པ་རིན་པོ་ཆེ་ཕྱོགས་དུས་གནས་སྐབས་ཐམས་ཅད་དུ་དར་ཞིང་རྒྱས་ལ་ཡུན་རིང་དུ་གནས་པ་དང༌།

ཁྱད་པར་རླབས་ཆེན་དགེ་བ་དུས་གསུམ་དུ་བསགས་པ་རྣམས་ལ་བརྟེན་ནས་ས་ལམ་གྱི་ཡོན་ཏན་ཡོངས་སུ་རྫོགས། སེམས་ཅན་ཉམ་ཐག་པ་རྣམས་ཀྱི་སླད་དུ་སངས་རྒྱས་ཐོབ་པར་གྱུར་ཅིག །ན་མོ་གུ་རུ་མཎྜ་དེ་བ། ཚོགས་གཉིས་རྒྱ་མཚོར་སྐུ་བཞིའི་ལྷུན་པོ་མཛེས། །སྤངས་རྟོགས་འཆི་མེད་ཁང་བཟང་གིས་སྤྲས་ཏེ། །རྒྱལ་བ་སྲས་བཅས་དབུས་སུ་མངོན་མཐོ་བའི། །བདེ་གཤེགས་རྡོ་རྗེ་འཆང་ལ་གསོལ་བ་འདེབས། །ཆོས་དབྱིངས་མཁའ་ལ་བདེན་འཛིན་འོད་སྟོང་འཕྲོ། །ཟུང་འཇུག་རྟ་བདུན་སྨོན་ལམ་བགྲོད་མཐའ་ཡས། །རྣམ་མང་འགྲོ་བའི་ཡིད་མུན་དྲུང་འབྱིན་པའི། །རྗེ་བཙུན་ཏེ་ལོ་པ་ལ་གསོལ་བ་འདེབས། །དྲི་མེད་བདེ་སྟོང་འོད་གསལ་དཀྱིལ་འཁོར་རྒྱས། །རྣམ་དག་སྒྱུ་མའི་རི་དྭགས་གཟུགས་ཀྱིས་མཛེས། །རྒོལ་ངན་རྒྱུ་སྐར་ཚོགས་རྣམས་ཟིལ་གནོན་པའི། །དཔལ་ཆེན་ནཱ་རོ་པ་ལ་གསོལ་བ་འདེབས། །གངས་ཅན་སྒྲུབ་བརྒྱུད་དུ་མའི་བྱེད་པ་པོ། །རིག་འཛིན་ལྷ་བརྒྱའི་གཙུག་ན་གསེར་གྱི་མངལ། །ལ་ལར་དམ་ཆོས་བསྐུལ་བྱེད་འཁོར་ལོའི་འདག །སྐྱེས་མཆོག་མར་པའི་ཞབས་ལ་གསོལ་བ་འདེབས། །བདག་ལྟའི་ལྟ་མིན་ཏིང་འཛིན་རྡོ་རྗེས་བཅོམ། །སྣ་ཚོགས་སྤྲུལ་པའི་མིག་སྟོང་གིས་མཛེས་ཤིང༌། །ཐེག་མཆོག་ལག་ལྡན་གཙོ་ལ་དབང་བསྒྱུར་བའི། །དབང་ཕྱུག་མི་ལའི་སྐུ་ལ་གསོལ་བ་འདེབས། །ཞེས་བསྟོད་པ་དང་རྗེས་སུ་མཐུན་པའི་རྗེ་བཙུན་ཆེན་པོ་མི་ལ་རས་པ། མཚན་གཞན་དཔལ་བཞད་པའི་རྡོ་རྗེ་ཞེས་བྱ་བ་འདི་ནི། རྗེ་དེ་ཉིད་ཀྱི་གསང་བའི་རྣམ་ཐར་ལས། སྔོན་རྒྱ་གར་ལ་སོགས་པར་སྐྱེ་བ་གཞན་གྱིས་བར་མ་ཆོད་པ་བརྒྱ་ཕྲག་ལྔ་ལ་རིག་པའི་གནས་ལྔ་མཁྱེན་པའི་པཎྜི་ཏ་ཁོ་ནར་སྐྱེས་ཤིང༌། ཁྱད་པར་རྡོ་རྗེ་འཆང་གི་ཐེག་པའི་ལམ་མཐའ་དག་རྒྱུད་ལ་ཡོངས་སུ་བསྐྲུན་ནའང༌། རང་གི་གདུལ་བར་བྱ་བའི་གདུལ་བྱ་གང་འདུལ་གཟིགས་ནས། ཁ་བ་ཅན་གྱི་ལྗོངས་འདིར་མིའང་མི་མ་ཡིན་པ་དཔག་ཏུ་མེད་པའི་དོན་རྒྱ་ཆེན་པོ་འོང་བར་གཟིགས་ཤིང༌།

ཁྱད་པར་དུ་ཡང་ཆོས་རྗེ་སྒམ་པོ་པ་དེ་ཉིད་ཀྱི་དོན་དང༌། སྒོས་སྔགས་པ་དང༌། སྤོང་བ་པ་དང༌། བྱང་ཆུབ་སེམས་དཔའ་དང༌། མཚན་པ་རྣམས་ལ་མ་རྟོགས་པ་དང༌། ལོག་པར་རྟོགས་པ་དང༌། ཐེ་ཚོམ་གྱི་དྲི་མ་དང་བྲལ་བའི་སྒོ་ནས་ཉམས་སུ་ལེན་པར་འདོད་པ་རྣམས་ཀྱིས་འདི་ལྟར་ཉམས་སུ་ལེན་དགོས་ཞེས་བསྟན་པའི་ཚེ། གངས་རིའི་ཁྲོད་འདི་པདྨའི་མཚོ་ལ་སྐོམ་པས་གདུང་བའི་གླང་པོ་ཆེ་འཇུག་པ་ལྟར་དུ་བྱང་ཆུབ་ཀྱི་སེམས་ཀྱིས་གཞན་དབང་དུ་གྱུར་ཏེ་ཐ་མལ་གྱི་ཚུལ་དུ་བྱོན་པ་ཡིན། །ཞེས་ཡོངས་སུ་གྲགས་སོ། །དེ་ལྟ་བུའི་སྐྱེས་བུ་དམ་པ་དེའི་རྣམ་པར་ཐར་པ་མདོ་སྔགས་ཀྱི་ལམ་གནད་མཐའ་དག་ཕྱོགས་གཅིག་ཏུ་བསྡུས་པའི་གླེགས་བམ་འདི་ནི། དེ་ཉིད་ལ་མི་ཕྱེད་པའི་དད་པའི་བློ་གྲོས་གསེར་གྱི་ས་གཞི། འཁོར་འབངས་རྒྱ་མཚོའི་དབུས་སུ། རིགས་རུས་ཆོ་འབྲངས་ཀྱི་མངོན་པར་མཐོ་བ་གཏོང་བ་སོགས་ཀྱི་ཁ་བཟང་གིས་སྤྲས་ཤིང༌། ཡི་གེ་འབྲི་མཆོད་སོགས་ཀྱི་རོལ་མཚོས་རྣམ་པར་བརྒྱན་པ། ལྷ་བྲན་སྲིད་སྡེ་རིས་བདུན་གྱིས་གུས་པར་འདུད་པ། འཕགས་ནོར་བདུན་གྱི་ཤིང་ཡོངས་འདུས་ལེགས་པར་སྤུད་པའི་རི་དབང་མི་དཔོན་བཞེད་རྩ་བློ་གྲོས་རྒྱ་མཚོས་ལྷག་བསམ་རྣམ་པར་དག་པས་ཡང་ཡང་བསྐུལ་ནས་ཆ་རྐྱེན་ཐམས་ཅད་ཕུན་སུམ་ཚོགས་པར་བྱས་ཏེ། གར་དབང་རྡོ་རྗེ་འཆང་གི་རྣམ་འཕྲུལ། ཞྭ་དམར་ཅོད་པན་འཛིན་པ་བཞི་པ་ཆོས་ཀྱི་གྲགས་པ་ཡེ་ཤེས་དཔལ་བཟང་པོའི་དཔོན་ཡིག་པ་བློ་གྲོས་ཀྱི་ཉི་འོད་ཀྱིས་ལེགས་པར་བཤད་པ་སུམ་རྟགས་གཉིས། དག་ཡིག་གཉིས། ཀ་ལ་པ་སོགས་སྒྲ་ཡི་བསྟན་བཅོས་རྒྱ་མཚོ་ལྟ་བུ་རྣམས་ཀྱི་པད་ཚལ། མཁས་པའི་དབང་པོ་ཤཱཀྱ་ཀུ་མཱ་རའི་བཀའ་དྲིན་ལ་བརྟེན་ནས་ལེགས་པར་ཁ་འབྱེད་པར་གྱུར་པ། བློ་གྲོས་རྒྱ་མཚོས་སྡེབས་ལེགས་ནོར་བུའི་རྒྱན་གྱིས་རྣམ་པར་བརྒྱན་ཏེ། ལྷ་ལམ་ཤོག་བུའི་ངོས་ལ། རབ་གསལ་དབང་ཞུ་བའི་བདུད་རྩི་མཁོ་ལ་སྣག་གིས་མཛེས་པར་བཀོད་དེ་ཤར་བའོ། །ཞུ་དག་མཁན་ནི་ལུང་རིག་སྨྲ་བ་ཤཱཀྱའི་དགེ་སློང་རིན་ཆེན་བཟང་པོ་དང༌།

ཤཱཀྱ་སེང་གེ་གཉིས་ཀྱིས་མཛད་པའོ། །དགེ་བའི་རྩ་བ་འདིས་མཚོན་ནས་རང་གཞན་གྱི་དགེ་བའི་རྩ་བ་རྣམས་ཕྱོགས་གཅིག་ཏུ་བསྡུས་པའི་མཐུ་ལ་བརྟེན་ནས། ཀུན་མཁྱེན་རྒྱལ་བའི་མདོ་སྔགས་ཀྱི་བསྟན་པ་རིན་པོ་ཆེ་ཕྱོགས་དུས་གནས་སྐབས་སུ་དར་ཞིང་རྒྱས་པ་དང༌། སྦྱིན་པའི་བདག་པོ་རྣམས་སྐུ་ཚེའི་རྒྱལ་མཚན་རྡོ་རྗེ་ལྟར་བརྟན་པ་དང༌། ཆབ་སྲིད་དཔའ་འབྱོར་ལོངས་སྤྱོད། མངའ་ཐང༌། སྙན་གྲགས། སྟོབས་ལ་སོགས་རྣམས་རྒྱས་པ་དང༌། འགལ་རྐྱེན་ཞི་ཞིང་མཐུན་རྐྱེན་ཐམས་ཅད་འགྲུབ་པ་དང༌། འཆི་བའི་ཚེ་ནའང་དངོས་བརྒྱུད་ཀྱི་མ་རྒན་རྣམས་ཀྱི་དོན་དུ་གནད་གཅོད་དྲག་པོ་མི་འབྱུང་ཞིང༌། དཔལ་བཞད་པའི་རྡོ་རྗེ་འཁོར་བཅས་རྣམས་མངོན་སུམ་དུ་བྱོན་ཏེ། ཤར་ཕྱོགས་མངྒ་ལམ་ཤྲཱི་ཛ་ལ་དཱི་པ་ལ་ལསྐ་ར་བྷ་ཝནྟུ། དགེའོ། །དགེའོ། །དགེའོ།། །།