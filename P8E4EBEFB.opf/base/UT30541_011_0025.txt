༄༅། །ར་མོ་ཤག་གི་བཅུད་ལེན་བཞུགས་སོ། །

"$ ༄༅། །བླ་མ་དམ་པ་རྣམས་ལ་ཕྱག་འཙལ་ལོ། །བདུད་རྩི་ར་མོ་ཤགས་ཅེས་བྱ། །རིའི་མུ་དང་ལྗོངས་ལ་སྐྱེས། །རྩ་བ་ལུག་རུ་ཁྱལ་བ་འདྲ། །རྐང་སྨུག་ལོ་མ་ཕྲ་ལ་སོ། །མེ་ཏོག་དམར་སྨུག་ཚོམ་བུ་སྐྱེ། །རོ་ནི་མངར་ཞིང་སྐ་བ་ཡིན། །འདི་ནི་སྔོན་ཚེ་འོ་མའི་མཚོ། །བསྲུབ་པའི་བདུད་རྩི་བུམ་པ་ལ། །སྒྲ་གཅན་གྱིས་ནི་བརྐུས་པ་ཡིན། ལག་ན་རྡོ་རྗེ་མཚོན་ཆ་ཡིས། །འཁོར་ལོའི་སྐེ་བ་བཅད་པ་ལས། །ཟག་པས་བདུད་རྩིའི་ཐིག་པ་ནི། །ས་སྟེང་ར་མོ་ཤག་དུ་གྱུར། །དེ་བཞིན་ཉིད་དུ་ཤིང་ཡང་བཤད། །དེའི་བཟའ་བའི་ཐབས་བཤད་པ། །སྟོན་དཔྱིད་དུས་སུ་ལེགས་པར་བཏུ། །བཙོས་ཏེ་ཁུ་བ་རང་ལ་བསྟིམ། །གྲིབ་སྐམ་དེའི་ལྔ་ཆ་དང༌། མཉམ་པའི་སྤོས་བསྲེ་ཞིབ་དུ་བཏགས། །ཟན་དྲོན་སྐྱོ་ཚ་བྱ་སྟེ་བརྟེན། །ཆང་དུ་བྱ་བར་འདོད་པས་ན། །གོང་གིས་ཆ་བཞིན་བསྲེས་པ་སྟེ། །ཕབ་བཏབ་ལེགས་བསྙལ་ལང་བས་ན། །ཆུ་ཡི་བསྲིང་སྟེ་བཅད་པར་བྱ། །གལ་སྟེ་ཇ་རུ་བྱེད་པ་ན། །ལོ་མ་བཙོས་ཏེ་རུལ་དུ་བཅུག །ཇ་ཡི་ངད་ལེན་བཏབ་ལ་བརྔོ། །ལེགས་པར་ཞིབ་དུ་བརྡུང་ལ་བསྐོལ། །ཚ་རྡོར་ཅི་འཛོམས་བཞུགས་པར་བྱ། །འདི་ནི་མཆོག་གིས་ཟས་ཡིན་པས། །ཟས་གཞན་རྒྱུན་བཅད་བརྟེན་བྱས་ཀྱང༌། །ཚེ་རིང་ལུས་རྒྱས་སྟོབས་འཕེལ་ཞིང༌། །མཁལ་ནད་གྲང་རླུང་ཡུལ་ནས་འདོན། །ཡོན་ཏན་གཞན་ཡང་ཐོབ་པར་བྱ། །བདུད་རྩི་ར་ཉེའི་བཅུད་ལེན་ཡིན། །རང་བྱུང་རྡོ་རྗེས་སྦྱར་བ་ཡིན། །སྐལ་ལྡན་རྣམས་ཀྱི་ཉམས་སུ་ལོང༌། ༈ །དབང་པོ་ལག་པའི་བཅུད་ལེན་བཞུགས་སོ། །བླ་མ་དམ་པ་རྣམས་ལ་ཕྱག་འཚལ་ལོ། །བཅུད་ལེན་མན་ངག་བཤད་པར་བྱ། །འདི་ལ་བརྟག་དང་བཟའ་ཐབས་དང༌། །གེག་སེལ་ཕན་ཡོན་བསྟན་པའོ། །དབང་པོ་ལག་པ་ཞེས་བྱ་བ། །སྔོན་ཚེ་ལྷ་དང་ལྷ་མ་ཡིན། །རྩོད་པར་གྱུར་པའི་རྐྱེན་གྱིས་ནི། །ལྷའི་དབང་པོ་ལག་པ་ལ། །ལྷ་མིན་དབང་པོས་མདའ་རྒྱབ་པས། །དེའི་ཁྲག་རྣམས་ཟག་པ་ལས། སྟེང་དུ་ལག་སོར་ཁྱབ་པར་སྐྱེས། །དེ་ཕྱིར་དབང་ལག་བཅུད་ལེན་ཞེས།

ཚེའི་རིགས་བྱེད་གཞུང་ལས་གྲགས། །འདི་ནི་དཀར་ཞིང་འཚོ་བ་དང༌། །སོར་མོ་ལྔ་པ་མཆོག་དུ་མངག །གཉིས་གསུམ་རིད་ཅིང་ནག་པ་ངན། །དེའི་བཟའ་བའི་ཐབས་སྟན་པ། །དུས་སུ་བརྐོ་ཞིང་ ཆུ་སྦ་སར་ལ་གཏད་ཞིང་བརྡབ་པས་དུག་མི་ཡོང་ ལེགས་པར་བརྩེ། །ཆུ་ཆོད་ལེགས་པར་ཁྲམ་ཁྲུམ་བརྡུང༌། སྤོས་དང་བསྲེས་དེ་ཞིབ་པར་བརྟགས། །འདི་ནི་བཅུད་ལེན་རྣམ་པ་སྟེ། །ཟན་དྲོན་སྐྱོ་ཚ་གང་ཡང་རུང༌། །ཚ་སྡོར་ཅུང་ཟད་འཛོམ་ན་ལེགས། །བཟའ་བའི་དུས་སུ་ཏིང་འཛིན་ནི། །ཡི་གེ་གསུམ་གྱིས་བདུད་རྩིར་བསྒྱུར། །ཡི་དམ་ང་རྒྱལ་ལྡན་པར་སྤྱད། །འདི་ལ་གཞན་གྱིས་གེགས་མེད་སྟེ། །དབང་པོ་ཞག་འགའ་འགྲམ་ལ་འཛེར། །བད་ཀན་ལངས་ན་ལྒ་སྐྱ་བཏང༌། ཕན་ཡོན་བསམ་གྱིས་མི་ཁྱབ་སྟེ། །ཁྱད་པར་སྟོབས་དང་ཤ་རྒྱས་འགྱུར། །ཟས་གཞན་བསྲེས་བ་མི་སྐྱེའོ། །འདི་ནི་མུ་གེའི་བཅུད་ལེན་ལས། །དོན་རྣམས་རྟོགས་ནས་བྲིས་པ་འདི། །རང་བྱུང་རྡོ་རྗེས་སྦྱར་བ་ཡིན། །སྐལ་ལྡན་སྐྱེས་བུ་ཐམས་ཅད་ཀྱིས། །བཅུད་ལེན་དངོས་གྲུབ་ཐོབ་པར་ཤོག ། ༈ འོད་ལྡན་སྔོའི་བཅུད་ལེན་བཞུགས་སོ། །འོད་ལྡན་སྔོའི་བཅུད་ལེན་འདི་ལ། །སྐལ་བ་ཅན་གྱིས་ཉམས་སུ་ལོང༌། འདི་ལ་རྟགས་དང་བཟའ་ཐབས་དང༌། །གེགས་སེལ་ཕན་ཡོན་བསྟན་པའོ། །སྔོ་དེ་རིགས་གསུམ་ཡོད་པར་འདོད། །དཀར་སེར་སྔོ་ལ་རོ་ཁ་ཞིང༌། །ཟིལ་ཕྲོམ་ལྡན་ཞིང་བ་བུ་ཡོད། །དེ་ཉིད་བཟའ་བའི་ཐབས་བཤད་པ། ལེགས་སྐམ་ཤིན་ཏུ་ཞིབ་པར་བརྡུང༌། །ཐུན་གསུམ་ཚད་ཀྱིས་མུ་ཟི་བཏང༌། །སྦྲང་བུ་བཟང་པོ་དག་དང་བསྲེས། །རྩི་མར་བཞུགས་ཅིང་རི་ལུ་བྱ། བཟའ་བའི་དུས་ནི་ཐམས་ཅད་དུ། །ཟན་མི་ཟ་ཞིང་སྐྱོ་མ་རྟེན། །འོ་མ་ཆང་དང་རུས་ཁུ་གསུམ། །ཡོད་ན་ཤིན་ཏུ་བཟང་འགྱུར་ཞིང༌། །མེད་ཀྱང་སྐྱོན་དུ་མི་འགྱུར་གསུང༌། །ད་ནི་ཁ་བསྒྱུར་བཤད་པར་བྱ། །ཨ་བ་བདུན་སྦྱོར་མིག་ནད་སེལ། །རྩ་བ་བཞི་དང་སྦྱར་བ་ཡིས། །ཤ་མདངས་ལུས་རྒྱས་ཚེ་རིང་འགྱུར། །གསེར་མདོག་ཨ་རུ་ར་སྦྱར་བས། །ཤ་སྐྱེ་དུག་གིས་མི་ཚུགས་འགྱུར། །རྣམ་སྣང་དང་སྦྱར་མཛེ་ནད་འཇོམས། །རུས་ཏ་སྦྱར་བར་རྐང་མགྱོགས་འབྱུང༌། །ཏིལ་མར་དང་སྦྱར་བདེ་བ་རྒྱས། །ཤ་ཁུ་དང་སྦྱར་སྟོབས་བསྐྱེད་བྱེད། །ཚ་བ་གསུམ་དང་སྦྱར་བྱས་ན། །རླུང་སེམས་གྲང་བཞི་ཅན་ལ་འཕྲོད། །དེ་རྣམས་སྦྱོར་བའི་ཚད་བསྟན་པ།

རྒྱལ་པོ་བརྡུང་བ་ལྔ་ཕུལ་ན། །མུ་ཟི་ཐུན་གསུམ་སྦྲང་དང་སྦྱར། །འཛོམས་ན་རྒྱལ་པོ་ཉིད་མཉམ་བསྟང༌། །མ་འཛོམས་ན་ཡང་འགལ་བ་མེད། །ཁ་བསྒྱུར་སྨན་རྣམས་ཐུན་རེ་ཡིན། །རི་ལུང་ཕོ་བའི་ཚོད་དང་སྦྱར། །ད་ནི་གེགས་སེལ་བསྟན་པར་བྱ། རླུང་ལ་སྐུ་མཉེ་བཅུད་ཅན་བྱ། །ཁྱད་པར་ཛི་ཏ་རུས་རྙིང་བཏང༌། བད་ཀན་ལོང་ནས་སི་འབྲུ་བཏང༌། །ལྒ་སྐྱ་འུ་སུ་བཏང་པར་བྱ། །སྐྱུག་ན་ལོ་མའི་ཚོད་མ་བཏང༌། །འཁྲུ་ན་ཐ་རམ་འབྲས་ཐུག་གམ། །ཡང་ན་མེ་ཏོག་བྱ་རྐང་བཏང༌། །སྲིན་ལ་སྒོག་པ་ལ་ཕུག་བཏང༌། །འཇུ་དཀར་རྫིང་ན་རྒྱམ་མཚན་ནམ། །བྱང་ཚྭ་ཆུ་ལ་བསྐྱལ་ལ་བཏུང༌། །ཁྲ་རིགས་འགྲམ་བ་ཤ་ཁ། །སྐྱུ་རུ་ར་དང་ཚྭ་ལ་བཏང༌། །གྲང་ན་མེའི་སྦྱོར་བ་བསྒོམ། །ལྟོག་ན་ནམ་མཁའ་ཟས་སུ་ཟ། །དེ་རྣམས་བགེགས་སེལ་བསྟན་པའོ། །བཞི་པ་ཕན་ཡོན་སྟན་པ་ནི། རྒྱས་པར་བཤད་ན་བསམ་མི་ཁྱབ། །མདོར་བསྡུས་ཡོན་ཏན་འདི་ལྟ་བུ། །སྔར་འདས་ཡོད་པའི་ནད་གདོན་ཞི། །མིག་དང་ཏིང་འཛིན་གསལ་བའོ། །སྐྲ་དཀར་གཉེར་མ་མེད་པ་དང༌། །རྐང་མགྱོགས་ཚེ་དང་སྟོབས་སྟེར་བྱེད། །འཛམ་གླིང་སྔོ་རྣམས་ཀུན་ལས་ལྷག །གཞན་ཡང་ཡོན་ཏན་བསམ་མི་ཁྱབ། །ཟོས་པས་སྔོན་དུ་འགྱུར་བ་ངེས། །ཁྱད་པར་ཞལ་གྱི་གདམས་པ་འདི། །བཟའ་བའི་དུས་སུ་འདི་ལྟར་བསྒོམ། བདག་ཉིད་ཡི་དམ་ལྷར་བསྒོམ་ཞིང༌། །སྤྱི་བོའི་གཙུག་དུ་བླ་མ་བསྒོམ། །དེའི་མཐར་ཧཱུྃ་བསྒོམ་སྟེ། །ཡེ་ཤེས་བདུད་རྩི་རབ་ཕབས་ནས། །ལུས་སེམས་བདེ་བས་གང་བར་བསམ། །རྫས་རྣམས་མེ་རླུང་ཡིག་འབྲུ་གསུམ། ༄༅། བྱིན་རླབས་གཞན་དང་འདྲ་བར་བཤད། འདི་ནི་གསང་བའི་མན་ངག་གོ །སྦྲང་ཟིལ་བཅུད་ལེན་མང་པོ་བས། །སྙིང་པོ་ལྟ་བུར་བསྡུས་པ་འདི། །རང་བྱུང་རྡོ་རྗེས་སྦྱར་བ་ཡིན། །།། རི་ཁྲོད་རྣམས་ཀྱིས་ཉམས་སུ་ལོང་དང༌། བདག་འཛིན་བློའི་ཐེང་བ་གཅིག་ཡོང་ལས་ཆེ། མུ་གེ་ལས་ཐར་ཡོང༌། རང་བྱུང་རྡོ་རྗེ་འདི་སྐུ་དྲིན་རེ་ཆེའོ།། །། ༈ འདི་རང་བྱུང་རྡོ་རྗེའི་ཡ་མའི་སྤྱི་འཇོམས་སྙན་ངག་དྲུག་པ་ཡོད།

ཨོཾ་སྭ་སྟི། །ཡ་མའི་ནད་རྣམས་འཇོམས་པའི་ཕྱིར། །བདུད་རྩི་སྙན་ངག་དྲུག་པ་ཡོད། །ནད་རྣམས་འཇོམས་པའི་རྡོ་ ཨ་རུ་ར ་རྗེ་དང༌། །གདོན་རྣམས་འཇོམས་པའི་འདྲེ་ གུ་གུལ་ འཇིགས་ཆུ། །རླུང་ཁྲག་འཇོམས་པའི་མཛེ་ཅན་ རུ་རྟ་ དྲི། །ཁྲག་ཚད་འཇོམས་པའི་བསིལ་བྱེད་ བ་ཤ་ཀ་ སྔོ། །གཉན་ཚད་འཇོམས་པའི་མ་གི་ཏ། །རྩ་ནད་འཇོམས་པའི་མེ་ཏོག་ གུར་གུམ་ དམར། །ཁྱད་འཕགས་སྨན་མཆོག་དྲུག་པོ་འདི། ལིང་ཏོག་བཤིག་ཅིང་གཟེར་བ་འཇོམས། །ཡ་མ་དཀར་ནག་ཁྲ་གསུམ་ལ། །རྡོ་རྗེ་ཕ་ལམ་བཞིན་དུ་འཇོམས། །ཅེས་པ་རང་བྱུང་རྡོ་རྗེས་བཀོད། དགེ་བས་འགྲོ་དང་ཐུན་མོང་བསྔོ། །།། །།