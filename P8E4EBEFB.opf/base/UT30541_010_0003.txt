"$ ༄༅། །རྗེ་བཙུན་རྡོ་རྗེ་རྣལ་འབྱོར་མའི་བསྐང་བ་དང༌། བཤགས་པ་རྗེ་རང་བྱུང་བས་མཛད་པ་

བཞུགས་སོ། ། ༄༅། །ཧཱུཾ་ཆོས་དབྱིངས་བདེ་ཆེན་གཞལ་ཡས་ནས། །དུར་ཁྲོད་བརྒྱད་ཀྱི་གཞལ་ཡས་ནས། །ཉི་ཤུ་རྩ་བཞིའི་གནས་ལ་སོགས། །ཁྱད་པར་ཨོ་རྒྱན་མཁའ་འགྲོའི་ཚོགས། །བསྐང་ངོ་ཁྱོད་ཀྱི་ཐུགས་དམ་བསྐང༌། །ཧཱུཾ་ཆོས་དབྱིངས་རྣམས་དག་ངང་ཉིད་ལས། །འགྲོ་བའི་ལས་མཁན་དོན་དུ་ནི། །ཡེ་ཤེས་སྤྲུལ་པ་ཕྱོགས་བཅུར་འགྱེད། །རྗེ་བཙུན་མ་ཡི་ཐུགས་དམ་བསྐང༌། །དབང་གི་སྐུ་མདོག་དམར་མོ་སྟེ། །གཟུགས་འཛིན་སྤང་ཕྱིར་གཅེར་བུ་ཉིད། །བཅུ་དྲུག་ཆས་འཛིན་གཞོན་སྒེག་འཛུམ། །བདེ་སྟོང་ལྷན་སྐྱེས་ཐུགས་དམ་བསྐང༌། །དོན་དམ་མི་འགྱུར་གཞལ་ཡས་ནས། །ཐུགས་རྗེའི་སྤྱན་གསུམ་དུག་གསུམ་མཁྱེན། །ཁམས་གསུམ་གདུལ་བྱ་ཀུན་ལ་གཟིགས། །སྲིད་གསུམ་འདུལ་མཛད་ཐུགས་དམ་བསྐང༌། །སྐུ་དང་ཡེ་ཤེས་དབྱེར་མེད་པས། །ཞེ་སྡང་འདུལ་ཕྱིར་མཆེ་བ་བཞི། །ཅུང་ཟད་གཙིགས་པས་བདུད་བཞི་འཇོམས། །ཞལ་ནས་ཁྲག་འཛག་ཐུགས་དམ་བསྐང༌། །སྲིད་པའི་འཆིང་བ་ལས་གྲོལ་ཕྱིར། །དབུ་སྐྲ་སིལ་བུ་ཉིལ་བ་ལས། །སྙན་ཆ་གཙུག་གི་ནོར་བུས་བརྒྱན། །རྒྱན་གྱི་བརྒྱན་པའི་ཐུགས༴ བདེན་གཉིས་ཟུང་འཇུག་ཕྱག་གཡས་ནས། །ཤེས་རབ་གྲི་གུག་འབར་བ་ཡིས། །གདོན་ནད་ཉོན་མོངས་གཟུང་འཛིན་གཅོད། །བདུད་འདུལ་རྒྱལ་མའི༴ གཡོན་པ་ཐོད་པ་བདུད་རྩིས་བཀང༌། །ཟག་མེད་བདེ་བའི་རོས་ཚིམ་ཕྱིར། །ཤེས་རབ་ཌ་མ་རུ་སྒྲ་སྒྲོག །ཁ་ཊྭཱཾ་བསྣམས་པའི༴ ཨཱ་ལྀ་ཀཱ་ལྀ་རྣམ་དག་ཕྱིར། །རྒྱ་ཕྱེད་མགོ་ཡི་ཕྲེང་བས་རྒྱན། །དར་གྱི་ཅོད་པན་བར་སྣང་ལྡིང༌། །དྲི་མེད་མཁའ་འགྲོའི༴ གདུལ་བྱའི་རིགས་ཅན་ཐ་དད་ལ། །གང་ལ་ཅི་སྟོན་དེ་འདུལ་ཕྱིར། །རུས་པ་དང་ནི་རིན་པོ་ཆེ། །བརྒྱན་ཆ་འཆང་བའི༴ དྲན་པ་ཉེར་བཞག་ངོ་བོ་ཉིད། །རིགས་བཞིའི་མཁའ་འགྲོའི་ཚོགས་དབུས་སུ། །རོལ་པའི་ཁྲོ་མོ་མཚན་དཔེས་བརྒྱན། །མཚན་ལྡན་ཕག་མོའི་ཐུགས༴ ཆོས་ཀྱི་འབྱུང་གནས་གྲུ་གསུམ་ནས། །ཡེ་ཤེས་མེ་དཔུང་འབར་བའི་དབུས། །སྣ་ཚོགས་པདྨ་ཉི་མའི་གདན། །འགྱིང་བག་ཅན་གྱི༴

རིགས་བཞིའི་མཁའ་འགྲོ་སྡེ་བཞི་དང༌། །སྤྲུལ་པའི་མཁའ་འགྲོ་དུ་མས་བསྐོར། །བདེ་སྟོང་བསྐྱེད་མཛད་མཁའ་འགྲོ་མ། །ལྷན་སྐྱེས་ཡབ་ཡུམ་ཐུགས༴ སྐུ་གསུང་ཐུགས་ཀྱི་རྒྱུད་འཛིན་མ། །འགྲོ་བའི་དོན་དུ་ཁྱོད་སྒྲུབ་ཕྱིར། །ཅི་བསམ་དངོས་གྲུབ་མ་ལུས་པ། །འདི་ཉིད་བདག་ལ་བརྩལ་དུ་གསོལ། །རྣལ་འབྱོར་མ་ཡི་ཐུགས༴ ཧཱུྃ་སྟོང་གསུམ་སྟོང་གི་འཇིག་རྟེན་ནས། །དབུས་ཕྱོགས་སྟོང་གི་འཇིག་རྟེན་ན། །མཐའ་དང་བྲལ་བའི་ཞིང་ཁམས་ནས། །སངས་རྒྱས་རིགས་ཀྱི་གསང་བའི་ཡུམ། །དཀར་མོ་གར་ཚུལ་རབ་སྒེག་མ། །གྲི་གུག་ཐོད་ཁྲག་ཕྱག་ན་བསྣམས། །དེ་བཞིན་རིགས་ཀྱི་ཌཱ་ཀི་རྣམས། །རིགས་འཛིན་ཕྲིན་ལས་འགྲུབ་པར་མཛོད། །བསྐང་ངོ་ཁྱོད་ཀྱི་ཐུགས་དམ་བསྐང༌། །ཧཱུཾ་སྟོང་གསུམ་སྟོང་གི་འཇིག་རྟེན་ན། །ཤར་ཕྱོགས་སྟོང་གི་འཇིག་རྟེན་ན། །རྡོ་རྗེ་མཁའ་འགྲོའི་དུར་ཁྲོད་དུ། །རྡོ་རྗེ་རིགས་ཀྱི་གསང་བའི་ཡུམ། །སྔོན་མོ་གར་ཚུལ་རབ་སྒེག་མ། གྲི་གུག་ཐོད་ཁྲག་ཕྱག་ན་བསྣམས། །རྡོ་རྗེ་རིགས་ཀྱི་ཌ་ཀི་རྣམས། །རིག་འཛིན༴ བསྐང་ངོ་༴ ཧཱུྃ་སྟོང་གསུམ༴ ལྷོ་ཕྱོགས༴ དཔལ་དང་ལྡན་པའི་ཞིང་ཁམས་ནས། །རིན་ཆེན་རིགས༴ སེར་མོ་གར་ཚུལ་རབ་སྒེག་མ། །གྲི་གུག༴ རིན་ཆེན་རིགས༴ རིག་འཛིན༴ བསྐང་ངོ་༴ ཧཱུྃ་སྟོང་གསུམ་སྟོང་༴ ནུབ་ཕྱོགས༴ པདྨ་ཅན༴ པདྨ༴ དམར་མོ་གར་ཚུལ༴ གྲི་གུག༴ པདྨ་རིགས་ཀྱི་ཌཱ་ཀི་རྣམས། །རིགས་འཛིན་ཕྲིན་ལས་འགྲུབ་པར་མཛོད། །བསྐང་ངོ་༴ སྟོང་གསུམ༴ བྱང་༴ རྣམ་པར་དག་པའི་གཞལ་ཡས་ན། །ལས་ཀྱི་རིགས༴ ལྗང་མོ༴ གྲི་གུག་ཐོད༴ ལས་ཀྱི་རིགས་ཀྱི་ཌཱ་ཀི་མ། །རིག་འཛིན༴ བསྐང་ངོ་༴ ཧཱུྃ་ཤར་ལྷོ་གཤིན་རྗེའི་བསྟན་་མ་ནི། །སྔོ་སེར་ཕྱེད་གཟུགས་ཁྲོ་གཏུམ་ལྡན། །ཕྱག་ན་ཌ་རུ་དག་བརྡུངས་པས། །ཉི་མ་དང་པོ་མགོ་བོ་འཁོར་བར་མཛད། །བསྐང་ངོ་ཁྱོད༴ ཧཱུྃ་ལྷོ་ནུབ་གཤིན་རྗེའི་འཇིགས་མ་ནི། །དམར་སེར་ཕྱེད་གཟུགས་སྟོབས་ཆེན་་མོ། །ཕྱག་ན་ཐོད་ཁྲག་བསྣམས་པ་ཡིས། །ཉི་མ་གཉིས་པ་ཁྲག་ཏུ་སྐྱུག་བར་མཛད། །བཀང་ངོ་༴

ཧཱུྃ་ནུབ་བྱང་གཤིན་རྗེའི་མཆེ་བ་ཅན། དམར་ལྗང་ཕྱེད་གཟུགས་སྨྱོ་འབོག་མ། །ཕྱག་ན་ཁ་ཊྭཱཾ་གསོར་བ་ཡིས། །ཉི་མ་གསུམ་པ་རྒྱལ་བར་མཛད། བསྐང་ངོ་༴ ཧཱུྃ་བྱང་ཤར་གཤིན་རྗེའི་ཕོ་ཉ་མོ། །ལྗང་སྔོན་ཕྱེད་གཟུགས་དམ་ཉམས་བསྒྲལ། ཕྱག་ན་གྲོ་གུག་འབར་བ་འཆར། །ཉི་མ་བཞི་པ་དམ་ཉམས་གསོད་མཛད་མ། །བསྐང་ངོ་༴ ཧཱུྃ་ཤར་གྱི་སྒོ་བསྲུངས་ཁྭ་གདོང་མ། མཁའ་འགྲོ་མི་བསྲུན་མཐིང་ནག་སྟེ། །རྡོ་རྗེ་ཕྲ་མེན་འབུམ་གྱིས་བསྐོར། །ཕྱག་ན་རྡོ་རྗེ་ཐོད་ཁྲག་བསྣམས། །ཞེ་སྡང་རྣམ་དག་འགྲོ་བ་འདུལ། །བསྐང་ངོ་༴ ཧཱུྃ་བྱང་གི་སྒོ་བསྲུངས་འུག་གདོང་མ། །ལྗང་མོ་ཞག་གི་ཟོ་རིས་ཅན། །ལས་ཀྱི་མཁའ་འགྲོ་འབུམ་གྱི་བསྐོར། །ཕྱག་ན་རྒྱ་གྲམ་ཐོད་ཁྲག་བསྣམས། །ཕྲག་དོག་རྣམ་དག་མཚར་གཅོད་མཛད། །བཀང་ངོ་༴ ཧཱུྃ་ནུབ་ཀྱི་སྒོ་བསྲུངས་ཁྱི་གདོང་མ། །དམར་མོ་ཞིང་ཆེན་གཡང་གཞི་རྡེབ། །པདྨ་མཁའ་འགྲོ་འབུམ་གྱི་བསྐོར། །ཕྱག་ན་པདྨ་ཐོད་ཁྲག་བསྣམས། ཁྲིག་ཆགས་རྣམས་དང་བྱང་ཆུབ་བསྒྱུར། །བསྐང་ངོ་༴ ཧཱུྃ་ལྷོ་ཡི་སྒོ་བསྲུངས་ཕག་གདོང་མ། །གསེར་མདོག་ཐལ་ཆེན་ཚོམ་བུས་རྒྱན། །རིན་ཆེན་མཁའ་འགྲོ་འབུམ་གྱིས་བསྐོར། །ཕྱག་ན་རིན་ཆེན་ཐོད་ཁྲག་བསྣམས། །སེར་སྣ་རྣམ་དག་དབུལ་འཕོངས་སེལ། །བསྐང་ངོ་༴ ཧཱུྃ་དུར་ཁྲོད་རྒྱན་ལྡན་འཇིགས་པའི་གཟུགས། །སྐེ་རགས་གསེར་གྱི་དྲིལ་བུས་བརྒྱན། །སྙན་པའི་སྒྲ་སྒྲོག་སི་ལི་ལི། དབུ་རྒྱན་དར་གྱི་ཅོད་པཎ་ཅན། །རླུང་གི་བསྐྱོད་ཅིང་པུ་རུ་རུ། །རྐང་པ་རྡོ་རྗེའི་འགྲོས་སྟབས་ཅན། །མཁའ་ལ་ཐོག་མེད་སྤུན་སྤུན་འགྲོ། །བསྐང་ངོ་༴ ཧཱུྃ་ལག་པ་གསེར་གྱི་གདུབ་བུ་ཅན། །སྣ་ཚོགས་གར་བྱེད་ཁྱུག་སེ་ཁྱུག །དེ་ལས་སོགས་པ་མཐའ་ཡས་པ། །རི་རབ་ལྷོ་ཡི་འཛམ་བུ་གླིང༌། །སེམས་ཅན་དོན་དུ་བཞུགས་པ་རྣམས། །མོས་པ་དུ་མའི་སེམས་ཅན་ལ། །སྤྱོད་པ་སྣ་ཚོགས་ཐབས་ཀྱི་འདུལ། །བསྐང་ངོ་༴ ཧཱུྃ་གནས་དང་ཉེ་བའི་གནས་དང་ནི། །པུ་ལི་ར་མ་ལ་སོགས་པའི། །ཡུལ་ཆེན་ཉི་ཤུ་རྩ་བཞི་ཡིས། །དཔའ་བོ་དཔའ་མོ་མཁའ་འགྲོའི་ཚོགས། །བསྐང་ངོ༌།

ཕོ་བྲང་གཞལ་ཡས་ཕྱི་རོལ་ནས། །དུར་ཁྲོད་ཆེན་པོ་བརྒྱད་དང་ནི། །དེ་ལ་གནས་པའི་ཕྱོགས་སྐྱོང་བརྒྱད། །ཤིང་ཆེན་བརྒྱད་དང་ཞིང་སྐྱོང་བརྒྱད། །བསྐང་ངོ་༴ མཚོ་ཆེན་བརྒྱད་དང་ཀླུ་ཆེན་བརྒྱད། །སྤྲིན་ཆེན་བརྒྱད་དང་མཆོད་རྟེན་བརྒྱད། །ནགས་ཚལ་བརྒྱད་དང་རོ་ལངས་བརྒྱད། །མེ་བརྒྱད་རི་བརྒྱད་ལྷ་ཆེན་བརྒྱད། །བསྐང་ངོ་༴ རྣལ་འབྱོར་བརྒྱད་དང་མཁའ་འགྲོ་བརྒྱད། འབྱུང་པོ་གནོད་སྦྱིན་སྲིན་པོ་བརྒྱད། །ཤ་ཟ་སྲིན་པོ་ལྟོ་ཕྱེ་དང༌། །མི་མ་ཡིན་དང་ལུས་སྲུལ་པོ། །བསྐང་ངོ་༴ བདག་ཅག་རྣལ་འབྱོར་འཁོར་བཅས་ཀྱི། །དམ་ཚིག་ཉམས་ཆག་ཚོགས་ཀྱི་བསྐོང༌། །ལྟ་བ་ལོག་པ་གཏོར་མས་བསྐོང༌། །བསྲུང་མ་གཡེལ་ན་འཛབ་ཀྱི་བསྐོང༌། །བསྐང་ངོ་༴ འདིར་བྱོན་དམ་བསྐོང་ཕྲིན་ལས་མཛོད། །འདོད་པའི་དངོས་གྲུབ་བདག་ལ་བརྩོལ། །ཧཱུྃ་དཔའ་བོ་དང་ནི་དཔའ་མོ་དང༌། །རྡོ་རྗེ་རྣལ་འབྱོར་མ་རྣམས་ཀུན། །བདག་ལ་རྩེ་བར་ཉེར་དགོངས་ནས། །འདི་ཉིད་དུ་ནི་བཞུགས་སུ་གསོལ། །བདག་ནི་མ་རིག་དབང་གྱུར་པས། །བླང་དང་སྤང་བྱ་མ་ཤེས་པས། །ཉེས་པར་གྱུར་པ་ཅི་མཆིས་པ། །དེ་དག་རྣལ་འབྱོར་མ་ལ་གཤགས། །བདག་ནི་འདོད་ཆགས་དབང་གྱུར་པས། །ཟང་ཟིང་ཕྱིར་ནི་ཉེས་བསགས་པ། །ཕོ་ཉ་ལ་སོགས་ཁྲོས་ལ་སོགས། །དེ་དག་རྣལ་འབྱོར་མ་ལ་བཤགས། །བདག་ནི་ཞེ་སྡང་དབང་གྱུར་པས། །སེམས་ཅན་རྣམས་ལ་ལུས་ངག་ཡིད། །གནོད་པར་གྱུར་པ་ཅི་མཆིས་པ། །དེ་དག་རྣལ་འབྱོར་མ་ལ་བཤགས། །བདག་ནི་གཏི་མུག་དབང་གྱུར་བས། །བླ་མ་རྡོ་རྗེ་སྤུན་རྣམས་ལ། །ལུས་ངག་ཡིད་གསུམ་ཁྲོས་པ་སོགས། །དེ་དག་རྣལ་འབྱོར་མ་ལ་བཤགས། །བདག་ནི་རྨོངས་པའི་དབང་གྱུར་པས། །རྩ་བའི་ལྟུང་བ་བྱུང་བ་དང༌། །ཡན་ལག་ཉམས་པར་གྱུར་པ་རྣམས། །དེ་དག་རྣལ་འབྱོར་མ་ལ་བཤགས། །བདག་ནི་ལེ་ལོའི་དབང་གྱུར་པས། །གཉིད་དང་བྱིང་རྨུགས་དབང་སོང་ནས། །སྐུ་གསུང་ཐུགས་ཀྱི་དམ་ཚིག་ཉམས། དེ་དག་རྣལ་འབྱོར་མ་ལ་བཤགས། །དེ་ལྟར་བཤགས་པས་ཉེས་དག་ནས། །གནས་སྐབས་ཐུན་མོང་དངོས་གྲུབ་བསྩོལ། །མཐར་ཐུག་མཆོག་གི་དངོས་གྲུབ་ནི། །ཕྱག་རྒྱ་ཆེན་པོ་ཐོབ་པར་ཤོག

།ཅེས་བརྗོད་ནས་ཡི་གེ་བརྒྱ་པས་ལྷག་ཆད་ཁ་སྐང༌། སྨོན་ལམ་དང་བཀྲ་ཤིས་གང་འགྲུབ་བྱའོ།། །།